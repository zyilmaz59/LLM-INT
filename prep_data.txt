Sizleri en kalbi duygularımla selamlıyor, bugün bu anlamlı günümüzü, bu heyecanımızı bizlerle paylaşan tüm misafirlerimize, özellikle dost ve kardeş ülkelerden gelen Devlet Başkanı, Emir, Cumhurbaşkanı, Meclis Başkanı, Başbakan, Bakan ve Parlamenterlere hoş geldiniz diyorum ve bizi şereflendirdiniz, diyorum.

Türkiye Cumhuriyeti’nin 12.Cumhurbaşkanı olarak göreve başladığım bu ilk saatlerde öncelikle ekranları başında bizi izleyen aziz milletime sonsuz şükranlarımı sunuyorum.

91 yıllık cumhuriyet tarihimizde, hatta diyebilirim ki 2000 yıllık Türk tarihinde ilk kez devletin başındaki isim milletimizin sandık başına gidip tercih yapmasıyla, yani doğrudan doğruya kendi tercihiyle bir Cumhurbaşkanı belirlenmiştir.

Türkiye Cumhuriyeti’nin 12. Cumhurbaşkanı olmanın mutluluğunu hissettiğim bu ilk saatlerde aynı zamanda halkın oylarıyla seçilmiş ilk Cumhurbaşkanı olmanın da iftiharını yaşadığımı özellikle ifade etmek istiyorum. Tabii bu vesileyle sorumluluğumun çok daha fazlasıyla arttığının bilinci içerisindeyim.

Gerek 2007’deki anayasa değişikliğine %69 oy oranı ile evet diyen, gerek 10 Ağustos’ta ilk turda %52 oranında oy vererek şahsıma bu kutlu vazifeyi tevdi eden milletime teşekkür ediyor, nefes alıp verdiğim müddetçe emanetlerine sımsıkı sahip çıkacağımı özellikle vurgulamak istiyorum.

Yine bugün Türkiye Cumhuriyeti’nin 11.Cumhurbaşkanı’na, Değerli Dava Arkadaşıma, 7 yıldır başarıyla yürüttüğü bu kutlu vazifeden dolayı şahsım, ailem, ülkem ve milletim adına özellikle şükranlarımı sunuyorum.

Şahsım Başbakan olarak, Sayın Gül de Cumhurbaşkanı olarak 7 yıl boyunca uyum ve koordinasyon içinde Türkiye’ye çok büyük hizmetler ve eserler kazandırdık. Çok uzun bir yürüyüşteki yol arkadaşları olarak kendilerinin de az önce ifade ettiği gibi, 40 yıl -mütecaviz bir süre kolay değil- birlikte olmanın sorumluluğu içerisinde geldiğimiz bu nokta, inanıyorum ki eserlerle bunu taçlandırmanın geldiği bir noktadır. İşte Türkiye’ye çok büyük hizmet ve eserler bu anlayış içerisinde kazandırıldı. Çok uzun bir yürüyüşteki yol arkadaşları olarak bundan sonra da Sayın Abdullah Gül’ün tecrübe ve fikirlerinden istifade etmek arzusunda olduğumu özellikle belirtmek isterim. Kendisine bir kez daha teşekkür ediyorum. Bundan sonraki çalışmalarında da ailece mutluluk ve başarılar diliyorum.

Çok değerli misafirler,

Aziz Milletim,

12 yıl boyunca Türkiye Cumhuriyeti’nin Başbakanı olarak hükümetimizle ve partimizle milli iradenin güçlenmesi, siyasetin alanının genişletilmesi; demokrasinin, insan hak ve özgürlüklerinin standartlarının güçlendirilmesi için çok büyük reformlar gerçekleştirdik. Tarihi nitelikteki her bir reform yeni bir reformun kapılarını bizlere araladı. Yaptığımız her bir değişiklik daha büyük değişimlerin yolunu açtı.

Cumhurbaşkanının doğrudan doğruya halk tarafından seçilmesi teknik bir değişikliğin ötesinde aslında bir dönemin kapatılması meselesidir. Bugün kapanan dönem eski Türkiye dönemidir. Kapıları ardına kadar açılan yeni dönem ise cumhuriyetimizin ilk yıllarındaki öz ve ruhu taşıyan yeni Türkiye, Büyük Türkiye dönemidir. Eski Türkiye’de çeteler vardı, vesayet vardı. Eski Türkiye’de siyasetin üzerinde engeller, tehditler vardı. Eski Türkiye’de istikrarsızlık, şüphe ve tereddüt vardı. Adım adım ve sabırla gerçekleştirdiğimiz her bir reformla bu sorunları hamdolsun geride bıraktık. En son Cumhurbaşkanının halk tarafından seçilmesiyle milli iradenin ve demokrasinin mutlak zaferini de dünyaya böylece ilan etmiş olduk. Bugünden itibaren Türkiye eski tartışmalarla vakit kaybetmeden, enerjisini heba etmeden, kamplaşma ve kutuplaşmaya fırsat vermeden cumhuriyetimizin kuruluşunun 100. Yıl dönümü olan 2023 hedeflerine odaklanacaktır.

Seçilmiş cumhurbaşkanı ve seçilmiş hükümet el ele vererek uyum içinde ekonomiyi daha hızlı ve daha sağlıklı şekilde büyütecektir.

Toplumsal refah artırılacak, toplumun tüm fertlerinin farklılıklarını birer zenginlik olarak görmek suretiyle inanıyorum ki ortak paydalarda kardeşçe buluşmalar da sağlanacaktır.

Türkiye’nin, stratejik hedefi olan Avrupa Birliği üyeliği hedefine yürüyüşü daha kararlı şekilde devam edecektir.

Demokratik reformlarımız hız kesmeyecek, başta çözüm süreci olmak üzere her türlü vasıtayla 77 milyonun birliği ve bütünlüğü daha güçlü şekilde tesis edilecektir.

Dost ve kardeş ülkelerin çok değerli temsilcilerinin önünde şunu özellikle ifade etmek istiyorum: Türkiye’nin dış politikasında ana eksen barış, dayanışma ve refahtır. Türkiye’nin hiçbir ülkenin topraklarında, hiçbir ülkenin iç işlerinde asla gözü yoktur; planı, projesi yoktur. Başta komşularımızla ve Ortadoğu’da olmak üzere, yeryüzünün her karışında, barışın, paylaşmanın ve refahın egemen olmasını arzuluyor, dış politikamızı da bu istikamette şekillendiriyoruz.

Tarihin ve coğrafyanın bize yüklediği misyon gereğince, adaletsizliğin ve zulmün karşısında durmayı, dış politikamızın ana ekseni olarak görüyoruz.

Filistin davasına çok güçlü şekilde sahip çıkmamızın nedeni, ölenlerin insan olmasıdır. Suriye meselesinde, bir milyon 200 bin insana kucak açmış olmamızın sebebi, en önce, onların insan olmasıdır. Şu anda 200 bini aşkın insanın öldürülmüş olduğu Suriye’ye sessiz kalamayız, kalamazdık. Ve bunu insani, vicdani bir sorun olarak addediyor, siyasetin sorumluluğu noktasında da bunu siyasetin merkezine özellikle oturtuyoruz. Irak’ta, Afganistan’da, Somali’de, diğer tüm çatışma ve kriz alanlarında, insana ve cana verdiğimiz değerin gereği olarak sesimizi yükseltiyoruz. Bizim için etnik kökenlerden, dillerden, derilerinin renklerinden, petrolden, elmastan, altından, enerji kaynaklarından öte insan vardır, can vardır.

Bize dost olan her ülkeyle dostluğumuzu yüceltmenin mücadelesi içinde oluruz. Bize ya da kendi halkına yani insana düşman olanı uyarmak da bizim insanlık vazifemizdir. Kimse bunu iç işlerine müdahale etmek olarak katiyen kabul etmesin. Bize ya da kendi halkına, yani insana düşman olanı uyarmak, her insanın görevidir, diye düşünüyorum.

Önümüzdeki dönemde de dış politikamız, insan ve vicdan odaklı şekilde, daha aktif ve etkili biçimde devam edecektir.

Çok Değerli Misafirler,

Sevgili Vatandaşlarım,

Türkiye Cumhuriyeti 29 Ekim 1923 tarihinde kurulmuş, aynı gün TBMM Gazi Mustafa Kemal’i ilk Cumhurbaşkanı olarak seçmişti. Gazi Mustafa Kemal, seçilmesinin hemen ardından Mecliste yaptığı konuşmasını şu ifadelerle tamamlamıştı:

“Milletin teveccühünü daima dayanak noktası telakki ederek, hep beraber ileriye gideceğiz. Türkiye Cumhuriyeti mesut, muvaffak ve muzaffer olacaktır.” Gazinin bu sözleri, o zaman uzun uzun alkışlanmıştı. Dönemin Bozok, yani Yozgat milletvekili Avni Bey, genel kurulda “bir dua yapılsın” önerisinde bulunmuş ve Karahisar Mebusu Kamil Efendi tarafından, ilk Cumhurbaşkanının seçilmesi vesilesiyle bir dua yapılmıştı. Evet, ilk Cumhurbaşkanımızın, Gazi Mustafa Kemal’in de ifade ettiği gibi, milletin teveccühü her zaman dayanak noktamız olacaktır.

91 yıldır devam eden, hız kesmeden ve yeni kazanımlarla devam edecek olan istikbal mücadelemiz de asla kesintiye uğramayacaktır. Türkiye’nin asırlar öncesinden gelen kutlu yürüyüşü, inşallah adalet, barış, dayanışma ekseninde istikbale yürüyecektir.

Yeni Türkiye’nin ve yeni bir başlangıcın bu ilk dakikalarında, Allah’tan ülkemiz, milletimiz ve tüm insanlık için hayırlar niyaz ediyorum. Dünyada barışın egemen olmasını niyaz ediyorum.

Bu anlamlı törende, tüm şehitlerimizi ve gazilerimizi hürmetle, minnetle yad ediyorum. Misafirlerimize katıldıkları için, özellikle tekrar tekrar teşekkür ediyor, aziz milletimize de şükranlarımı sunuyorum.

Tabii 11. Cumhurbaşkanımızla hani bizim bir şarkımız var; “beraber yürüdük biz bu yollarda” biz bu yollarda yağmur demeden, kar kış demeden beraber yürüdük. Ve inşallah şimdi de yeni Türkiye’nin inşası ve ihyası yolunda, yine biz beraber bu yolda yürüyeceğiz. Allah yolumuzu açık etsin, Allah yar ve yardımcımız olsun, Allah utandırmasın diyor, hepinizi sevgiyle, saygıyla selamlıyorum.

Duygusal ve anlamlı diyorum, zira 10 Ağustos’ta yapılan Türkiye’de cumhurun Cumhurbaşkanını seçtiği seçimde, her zaman olduğu gibi, ilk ziyaretimi KKTC’ye yapmak suretiyle, hamdolsun yolculuğumuzun resmi diplomatik ilişkiler sürecini de Kuzey Kıbrıs’tan başlatmış oluyoruz. Zira ana ile yavrunun buluşması ne kadar anlamlıysa, buradaki buluşmamız da o kadar anlamlıdır.

Yarın da inşallah, Azerbaycan yolculuğumuz var. Azerbaycan’a gideceğiz. Orası da yine bizim yıllar yılı hep bu şekilde, gerek cumhurbaşkanlarımızın seçimlerinde, gerek başbakanlarımızın seçiminde bir teamül olarak yerine getirdiğimiz görevimizdir.

Şimdi, KKTC’de bugün gerek Sayın Cumhurbaşkanıyla, gerek ana muhalefet lideriyle, gerek Meclis Başkanımız ve Bakanlar Kurulu Üyeleriyle, hepsiyle yapacağımız görüşmelerde, Kuzey Kıbrıs’ın bugüne kadar o samimi, dik duruşunun uluslararası camiadaki yerini tekrar dertleşeceğiz.

Tabii önümüzde bu hafta içinde NATO Zirvesi var, ay sonunda BM Genel Kurulu var. Kıbrıs, yine bizim bu toplantılarda, önemli bir inşallah gündem maddemiz. Ben, gösterdiğiniz bu ilgiye, bu nezakete; şahsım, milletim adına çok teşekkür ediyorum.

Şunu bilmenizi istiyorum: Hiçbir zaman Kuzey Kıbrıs’ı unutmamız söz konusu olamaz. Ve inşallah öyle zannediyorum ki, iki ay içerisinde, artık Türkiye’den, denizin altından su, Kuzey Kıbrıs’a ulaşıyor. Artık barajlar zaten tamam, o iş bitti. Şimdi inşallah su ulaşıyor. Su ile birlikte inşallah, ardından da -bunları da daha önce görüştük, yine görüşmeye devam edeceğiz- yine denizin altından elektrik de inşallah buraya denizin altından ulaşmış olacak. Ve burada yine böyle ara sıra kesinti filan diye bir şey inşallah olmayacak.

Ve şunu da söyleyeyim: Güney Kıbrıs’ın da ihtiyacı olduğu zaman, bizim bu attığım adımlardan, onlar inanıyorum ki barışın mesajını alacaklardır.

Tabii burada arzumuz şudur: Özellikle garantör ülkeler olarak, Türkiye nasıl görevini yapıyorsa, aynı şekilde Yunanistan’ın da bu görevi yapmasıdır. Eğer bu görevler yerine getirilirse, inanıyorum ki çok kısa bir zamanda Kıbrıs sorunu hal yoluna girmiş olur.

Hepinizi bu duygular içerisinde selamlıyorum.

Günümüz kutlu olsun, geleceğimiz aydınlık olsun inşallah.

Sağolun, varolun.

Sizleri en kalbi muhabbetlerimle selamlıyor, TESK’in 19. Genel Kurulu’nun, ülkemiz, milletimiz, tüm esnaf ve sanatkar camiamız için hayırlara vesile olmasını Rabbim’den niyaz ediyorum.

TESK’in Değerli Genel Başkanı’na, Yönetim Kurulu Üyeleri’ne, Federasyonlarımızın,  Birlik ve Odalarımızın tüm yöneticilerine, en çok da Türkiye genelindeki tüm esnaf ve sanatkar kardeşlerimize, bugüne kadar Türkiye’nin kalkınmasına yaptıkları eşsiz katkılardan dolayı, ülkem ve milletim adına bir kez daha şükranlarımı ifade ediyorum.

TESK, Türkiye genelinde, 2 milyonu aşan üye sayısıyla, çalışanları ve aileleri de hesap ettiğimizde 10 milyona yakın vatandaşımızı kapsayan büyük yapısıyla, ülkemizin en önemli, en dinamik örgütlerinden biri olma özelliğini taşıyor.

Her zaman ifade ettim, bizde esnaf ve sanatkar, sadece ticaretle, sadece ekonomik faaliyetle iştigal eden bir kesim asla değildir. Selçuklu döneminden başlayarak, Ahilik kültürü altında esnaf ve sanatkar, bu ülkenin her zaman mayası olmuş, çimentosu olmuş, ülkeyi ayakta tutan, bir arada tutan, ülkemize istikamet çizen bir vazifeyi, asırlar boyunca hakkıyla yerine getirmiştir.

Bizim kültürümüzde, bizim medeniyetimizde esnaf sadece alan, satan, ticaret yapan kişi değildir. Esnaf, semtimizin, mahallemizin, sokağımızın abisidir. Esnaf, manevi değerlerimizin, geleneklerin, kültürün, dilin muhafızıdır. Esnaf, toplumsal dokunun sosyal dayanışma ve adaletin adeta teminatıdır. En önemlisi de esnaf, güvenilirliğin, emin olma sıfatının, dürüstlüğün simgesidir. Bütün bu vasıflar, öyle birkaç asır değil, 9 asırlık bir süreçte, Anadolu’yu, Trakya’yı, üzerinde yaşadığımız toprakları ve milleti şekillendirerek bu günlere ulaşmıştır.

Esnaf, elinde teraziyi tuttuğu kadar, gerektiğinde gitmiş silah tutmuş, vatanını savunmuştur. Gerektiğinde gitmiş, kalem tutmuş, ilmin ışığını yaymıştır. Gerektiğinde gitmiş, polise, hakime, savcıya intikal ettirmeden, adaleti tecelli ettirmiş, meseleleri çözmüş, küslükleri anlaşmazlıkları gidermiştir. Ne diyor, Ahi Evran, “Ahinin eli açık olacak, kapısı açık olacak, sofrası açık olacak, bunun yanında gözü, dili, beli kapalı olacak. Ahi, işine, eşine yani ailesine ve aşına özen gösterecek. Kuvvetliyken affetmesini bilecek. Hiddetliyken yumuşak davranmasını bilecek. Muhtaç iken bile başkalarıyla paylaşacak kadar cömert olacak.” Evet, bu vasıflar, bizim esnafımızın vasıflarıdır. Ama aynı zamanda esnafımızın toplumun tüm kesimleri için muhafaza ettiği vasıflardır.

Eğer bugün, bağımsız güçlü bir ülkeysek, bugün geleceğe umutla bakan bir milletsek, buna en çok da esnafımıza, sanatkarımıza, onların yaşattığı Ahilik kültürüne borçluyuz.

Bu Genel Kurul vesilesiyle, başta Ahi Evran olmak üzere, gelmiş geçmiş tüm ahilerimizi de minnetle yad ediyor, 9 asır sonra dahi bu kültürü yaşatan sizlere teşekkür ediyorum.

Değerli Kardeşlerim,

10 Ağustos tarihinde biliyorsunuz, milletimiz sandık başına gitti. Tarihimizde ilk kez Cumhurbaşkanı, milletin doğrudan oylarıyla seçildi. 28 Ağustos’ta, TBMM’de yemin ederek görevimize başladık. Açıkçası hem 12. Cumhurbaşkanı olarak hem de halkın doğrudan oylarıyla seçilmiş Cumhurbaşkanı olarak, bugün ilk kez bu tarzda bir buluşmaya katılıyor, ilk kez TESK Genel Kurulu vesilesiyle, kürsüden katılımcılara hitap ediyorum. Yarın da inşallah TÜSİAD’ın Yüksek İstişare Konseyi toplantısına katılacak, orada da yine katılımcılara Türkiye ekonomisini istişare etmesini, onlarla bunun fırsatını bulacağız. Tabii bu tarzda ilk buluşmayı, TESK’in Genel Kurulu vesilesiyle yapıyor olmanın, ilk kitlesel buluşmayı, esnaf ve sanatkarımızla gerçekleştiriyor olmanın da bende ayrı bir manası ayrı bir heyecanı var.

Şunu çok iyi biliyorum: Esnaf için her gün yeni bir gündür. Esnaf, her yeni güne yeni bir heyecanla, yeni bir umutla uyanır, -az önce Başkan da söyledi- dükkanını besmeleyle, dua ile açar, akşam da kanaat içinde kazandığına hamd ederek, şükrederek dükkanını kapatır. Akşam esnaf için muhasebe günüdür. Ancak biliyorum ki bizim esnafımız, akşam olduğunda sadece alacaklarının ve vereceklerinin hesabını yapmaz. O gün ülke için ne yaptığını, millet için ne yaptığını, çalışanları için, yoksulları için ne yaptığını, onun muhasebesini yapar. Bu tabii bizim geleneğimizde, gerçekten çok önemli bir yere haiz. TESK’in 19. Genel Kurulu’nda, Ahilik kültürünü bir kez daha teneffüs ederken, açıkçası şahsen de yeni bir başlangıcı yapıyor olmanın, “Bismillah” diyor olmanın heyecanını, sizlerle burada bir kez daha yaşıyorum.

10 Ağustos seçimlerine girerken, yoğun bir şekilde “Yeni Türkiye” vurgusu yapmış, Türkiye’de artık yeni bir dönemin başlayacağını ifade etmiştim. Burada şu noktanın altını özellikle çizmek isterim: “Yeni Türkiye” esasında önemli bir boyutuyla, unutulanların tekrar hatırlandığı Türkiye’dir. “Yeni Türkiye”, bizi biz yapan değerlerin, bizi biz yapan medeniyet unsurlarının yeniden ihya edildiği Türkiye’dir. Yüzümüzü, Cumhuriyetimizin kuruluşunun 100. yıldönümü olan 2023’e döndük. Ancak bir yandan da bize gelecek istikametini çizecek köklerimize yani hayat damarlarımıza daha sıkı bir şekilde bağlanmaya başladık. “Yeni Türkiye”, bir yandan geleceğe yürüyüştür. Ama aynı zamanda işte o Ahilik kültürünün, o dayanışmanın, o birliğin, o dinamizmin yeniden yakalanmasıdır. Son 200 yıl içinde bize unutturulan ne varsa, bizim ruhumuzdan, bizim millet olarak özümüzden bir parçayı kopardı, dağıldı. Köklerimizle kopan her bağ, bizi tarihimizden, ecdadımızdan uzaklaştırdı. Onlarla olan itibarımızı örseledi. “Yeni Türkiye” derken, esasında bir yönüyle de işte o tarihimizin ve medeniyetimizin köklerine yüzümüzü dönüyor, unutturulanları yeniden hatırlamaya başlıyoruz.

Bakın bizim ticaret kültürümüzde, “acımasız rekabet” diye bir mevhum asla olmamıştır. Güçlünün zayıfı ezdiği, büyük balığın küçük balığı yuttuğu bir düzen, böyle bir sistem bizim medeniyetimizde kendisine asla yer bulmamıştır. Her ne pahasına olursa olsun, büyüme, bedeli her ne olursa olsun zenginleşme, bizim tasvip edeceğimiz bir ilerleme ve kalkınma tarzı olamaz.

2023’e yürürken, bizi biz yapan değerleri, bir ağırlık olarak görürsek, onları koparıp atarsak inanın kazandığımızı zannettiğimiz noktada aslında kaybettiğimizi anlarız ve telafi için de çok geç kalmış oluruz. “Yeni Türkiye”, acımasız, vahşi, vicdanı olmayan bir kalkınma modeli değildir. Refahın adil, vicdan terazisinde tartılmış şekilde dağıtılmasını öngören bir Türkiye’dir. Biz, 2023’e inşallah yanımıza şehitlerimizin ruhaniyetini alarak yürüyeceğiz. 2023’e milletin hayır duasını alarak yürüyeceğiz. 2023’e Ahilik kültürünü yeniden hatırlayarak, o kültüre, o geleneğe daha sıkı sahip çıkarak ilerleyeceğiz. En önemlisi de 2023’e 77 milyonun -tabii o zaman 85 milyon olacağız inşallah- birliğini, uhuvvetini yani kardeşliğini tesis ederek ulaşacağız.

Değerli Arkadaşlar,

Başbakanlığımız esnasında, zaman zaman esnaf kardeşlerimizle bir araya geldik. Sizlere çözüm sürecimizi anlattık. Bu süreç için sizlerden hep destek istedik. Az önce Sayın Başkan’ın ifade ettiği Akil İnsanlar çalışmasında kendileri de yer aldılar. Ve hep Anadolu’nun 81 vilayeti, o dönemde dolaşıldı. Çözüm sürecinin hem muhafaza edilmesinde hem de güçlenmesinde esnafımızın çok önemli vazifeler üstlenmesine o gün inandık, bugün inanıyorum, yarın da inanacağız.

2 milyon esnaf, onların çalıştırdıkları, onların aileleri düşünüldüğünde sizler, sadece TESK olarak, 10 milyonluk bir kitleyi asgari bazda temsil ediyorsunuz. Bunun da ötesinde sizler, toplumdaki birliğin, dayanışmanın, uhuvvetin anahtarını adeta ellerinizde bulunduruyorsunuz. Her bir esnaf ve sanatkar kardeşimin bu sürece yüreğini koyması, inanın her meselenin Türkiye’nin gündeminden tek tek çıkmasını temin edecektir.

Terörün maddi boyutuyla, en çok da esnaf ve sanatkarımıza zarar verdiğini, hepiniz biliyorsunuz ve yaşıyorsunuz. Kepenk kapatmalar, esnafımıza zarar verdi. Yol kesmeler, esnafımıza zarar verdi. Şehirlerde oluşan güvensizlik atmosferi, esnafımıza zarar verdi. Yatırımlara yapılan saldırılar, turizme, eğitime yapılan saldırılar, en başta esnafımızın kaybetmesine yol açtı. Bu sorun çözüldüğünde, bu mesele Türkiye gündeminden çıktığında, inanın anneler-babalar, gençler kadar, şehirlerimizde ticaret de bu süreçten kazançlı çıkacak. Esnafımız da bu süreçten kesinlikle kazançlı çıkacaktır.

Bakın geride bıraktığımız 1.5 yıllık süreç, Doğu ve Güneydoğu’da ekonominin ve ticaretin ciddi manada canlanmasını sağladı. Esnaf artık kepenk kapatmıyor. Şu anda artık nasıl ki anneler, çocuklarının dağa kaçırılmasına cesaretle itiraz ediyorlarsa, Diyarbakır’da tavrını ortaya koyan anneler babalar, eğer bugün Abdi İpekçi’ye geliyor, burada aynı tavrı ortaya koyabiliyorsa, esnaf da zorla kepenginin kapattırılmasına artık itiraz ediyor.

Sabotajlara itibar etmeyeceğiz. Kimi illerimizde, ilçelerimizde çözüm sürecini tahrip etmek amacıyla, sabotaj amaçlı kurulmuş tuzaklara asla düşmeyeceğiz. Gençlerin ölmediği, kepenklerin kapatılmadığı, sokakların çatışma alanına dönmediği bir süreci yakaladık. İnşallah bunu hep birlikte muhafaza edecek, bunu hep birlikte geleceğe taşıyacağız. Gerek TESK yönetimi, gerek esnafımız ve sanatkarımız, sağ olsunlar, çözüm sürecine hep destek verdiler. Her zaman katkı sundular. İstiyorum ki, bunu daha ileri seviyelere taşıyalım. Bakkalımız müşterisine bunu anlatsın. Berber, kuaför, taksi şoförü, müşterisine bunu anlatsın. Lokantacı, marangoz, terzi, müşterisine bu uhuvveti, bu kardeşlik iklimini sürekli hatırlatsın.

Her zaman ifade ettim, çözüm süreci, tek başına hükümetin, tek başına siyasi partilerin değil, 77 milyonun ortak meselesidir. Bu konuda hükümet ne kadar dertliyse, siyasi partilerin de o kadar dertli olması gerekir. Doğu, Güneydoğu, ne kadar dertliyse, Batının Akdeniz’in, Karadeniz’in, İç Anadolu’nun da o kadar dertli olması gerekir.

Terörün bedelini sadece Doğu ve Güneydoğu’daki anneler, sadece oradaki babalar, sadece oradaki esnaf, işveren ödemedi. 81 vilayetimiz, istisnasız bu meselede bedel ödedi. İnşallah bu meseleyi de 77 milyon, hep birlikte çözeceğiz. Hep birlikte kardeşliğimizi güçlendireceğiz. Hiç kimse, umutsuz olmasın. Süreci sabote etmek için, baltalamak için, milletin zihnini bulandırmak için yapılan tahriklere hiç kimse aldanmasın. Türkiye’nin önünde bu meseleyi çözmekten başka bir seçenek yoktur. Ve inşallah Türkiye bu meseleyi çözmek için başlattığı süreci güçlendirerek nihayete erdirecektir. Esnaf ve sanatkarımızın bu hayati meselede, hepimizin istikbalini ilgilendiren bu meselede, daha fazla inisiyatif alacağına da yürekten inanıyorum.

Değerli Kardeşlerim,

Dünyada teröre en büyük bedeli ödemiş ülkelerden biriyiz. Son otuz yıl içinde hem çok fazla canı yitirdik hem de ekonomik olarak çok ağır bir maliyet ödedik. Bu süreç içinde zaman zaman yanlışlar yapılmış olsa da, özellikle son dönemde, güvenlik ve özgürlük dengesini gözeterek, terörle mücadeleyi sürdürdük.

Burada TESK Genel Kurulu’nda, hem sizlere hem ekranları başında bizleri izleyen vatandaşlarımıza hem de tüm dünyaya bir hususun altını kalın çizgilerle çizerek ifade etme arzusundayım. Türkiye, 30 yılı aşkın bir süredir, terörle mücadelesinde maalesef her zaman yalnız bırakıldı. İşlenen cinayetler, bazı ülkeler tarafından görmezden gelindi. Toplu katliamlara, bebeklerin dahi katledilmesine, camide insanların kurşuna dizilmesine, çocukların eline silah verilmesine, kadınların istismar edilmesine, belli ülkeler seyirci kaldılar, sessiz kaldılar. Hatta bazı ülkeler, sadece seyirci kalmakla, sadece müsamaha göstermekle kalmadılar. Türkiye’ye yönelik teröre destek verdiler. Ne zaman ki terör, bu ülkeleri hedef almaya başladı, işte o zaman meselenin ciddiyetini anladılar. Bu bölgede kurulan, bu bölgede faaliyet gösteren, gücünün de önemli bir kısmını Batıdaki faaliyetlerinden temin eden kanlı terör örgütlerinin, gün gelip silahı bu ülkelere doğrultacağını, çok geç de olsa gördüler.

Bakın biz, terörün sınırlarının, ilkelerinin olmadığını, terörün hedef ayrımı yapmayacağını defalarca söylediğimizde bize hak veriyor, ama gizliden gizliye o terör örgütlerine göz yummaya devam ediyorlar. Şu anda haklılığımızı görmüş durumdalar, yetmez. Acaba bizimle beraber, bu mücadelede ne kadar yer alacaklar, bunu görmemiz lazım.

Aynı şekilde Ortadoğu’da, Irak’ta, Suriye’de, Filistin’de bugüne kadar yaptığımız uyarıları dikkate almayanlar, ortaya çıkan sonuca bakıp bizim haklılığımızı şimdi teslim ediyorlar. İşte Ukrayna, aynı şekilde.

Türkiye, bu bölgeyi tanıyan, bilen, bu bölgenin dinamiklerini çok iyi anlayan bir ülkedir. Aynı zamanda Türkiye, nereden gelirse gelsin, kim olursa olsun, her türlü terör örgütünün karşısında olan bir ülkedir. Bakınız bunu burada bir kez daha ve altını çizerek ifade ediyorum. Türkiye ayrım yapmaksızın her türlü terörün ve terör örgütünün karşısında bir ülkedir. Biz, değerli arkadaşlarım, “İslami terör” diye bir kavramı asla ve asla hiçbir zaman kabul etmedik, kabul etmiyoruz. Zira İslam kelime itibariyle kavram itibariyle, “silm” yani barış tanımından türemiştir. Barış dini olan İslam’a kimse kalkıp da terörü yakıştıramaz. Böyle bir şey bizim dinimizde yok. “Sünni terör”, “Şii terör” diye bir kavramı, biz asla kabul etmedik. Biz bir defa mezhepçiliği reddeden bir dinin mensubuyuz. Bizim için şu mezhep, bu mezhep, bunların hiç biri önemli değil. Bizim için aslolan İslam’dır. Bizim dinimizin de bu konudaki hükümleri bellidir. İnsan canına kasteden her türlü illegal yapı, bizim nazarımızda aynıdır ve aynı derecede kötüdür. Biz, “Bir insanı katleden tüm insanlığı katletmiş gibidir” hükmünü veren bir dinin mensuplarıyız. Dolayısıyla biz bu noktada, çocuk, kadın, yaşlı demeden masum insanların canına kasteden bu tür eylemleri, bu tür örgütleri nasıl tensip ederiz?

Şu anda içeride ve dışarıda belli medya kuruluşlarının son derece sistemli bir şekilde Türkiye ile terörü aynı kefeye koyma çabası içinde olduklarını görüyoruz. ABD’deki bazı gazete ve televizyonlar, Avrupa’daki bazı yayın kuruluşları, Türkiye içindeki o malum medya kuruluşları, el birliğiyle koordinasyon içinde Türkiye’ye yönelik böyle bir saldırı başlatmış durumdalar. Dün, bir uluslararası gazete, benim ve Sayın Başbakan’ın Hacı Bayram Camii’nde namazdan çıkarken çekilmiş fotoğrafımızı kullanıyor, altına da bir terör örgütünün, o caminin bulunduğu bölgeden terörist devşirdiğini yazıyor. Çok açık söylüyorum, bu en hafif tabiriyle edepsizliktir, alçaklıktır, adiliktir. Türkiye’yi teröre destek veren, teröre göz yuman bir ülke gibi göstermek densizliktir. Yok Türkiye petrol alıyormuş, yok Türkiye silah veriyormuş, hastanede yaralıları tedavi ediyormuş. Bunu defaatle Enerji Bakanım da açıkladı, biz de açıkladık, böyle bir şey asla kesinlikle söz konusu değil. Ha biz, Filistin’de olan yaralıları ülkemize aldık ve şu anda ülkemizde tedavi ediliyor. Daha da gelirse, daha da alırız. Niye, biz İsrail’in Filistin’deki o saldırılarında yaralanmış olan, ayakları kopmuş, başlarından yaralanmış çocuk, kadın, erkek, bunları almayıp da ne yapacaktık? Şimdi bu hem insani hem vicdani görevimizdir. Şu ana kadar bunu yaptık. Yaklaşık 100’e kadar geldi. Hepsinin tedavisi ülkemizde görülüyor. Daha da gelirse, daha da alırız. Bu, bizim tarihimizden devşirdiğimiz, inancımızdan devşirdiğimiz, vicdanımızın sesine kulak verdiğimiz bir görevimizdir.

Tabii bu haberlerin nereden pompalandığını, bu haberlere nereden malzeme üretildiğini de aslında çok iyi biliyoruz. Türkiye, bu algı operasyonlarına boyun eğmeyecek kadar büyük bir ülkedir. Bunu da ifade etmek isterim. Türkiye, böyle yalan haberler karşısında diz çökmeyecek, istikamet değiştirmeyecek kadar büyük bir ülkedir. Şunu da hatırlatmak durumundayım: Bizim için Musul’da alıkonulan 49 can her şeyden önemlidir. Biz, konuşurken dikkatli konuşmak durumundayız. Çünkü biz, mesuliyet makamındayız. 49 canın hassasiyetini dikkate alarak konuşmak, o hassasiyetle hareket etmek zorundayız. Biz isteriz ki, bu ülkenin medyası da, bu ülkenin siyasi partileri de aynı hassasiyeti taşısınlar. Ama üzülerek ifade ediyorum, bu hassasiyetin taşınmadığını, 49 canın hayatını hiçe sayarak, ihanet şebekelerinin değirmenine su taşındığını görüyoruz. Bu ahlaksızca saldırı girişimlerinin de inşallah tamamını boşa çıkaracağız.

Pazar günü BM Genel Kurulu için New York’a gidiyoruz. Orada hem Genel Kurul’da hem görüşeceğimiz dünya liderleriyle, bu muhataplarımıza bu çirkin algı operasyonunu anlatacağız. Türkiye olarak hem içeride hem dışarıda her zaman yaşatmanın tarafında olduk. Bundan sonra da her zaman yaşatmanın tarafında olacağız. Bu ülke ve bu millet her ne şekilde olursa olsun, cana kıyanların, zulmedenlerin, zalimlerin karşısında olmuştur. İnşallah ebediyen de karşısında olacaktır. Ben, o yaralı Filistinli kardeşlerimizi ziyaret ettiğimde, o ayağı kopmuş olan yavrularımızı gördüğümde fakat o haliyle bile onların ortaya koyduğu tavrı gördüğümde, Türkiye’ye karşı onların o bağlılıklarını, sevgilerini gördüğümde, mesuliyetimizin ne kadar ağır olduğunu daha da farklı bir şekilde hissettim.

Çok Değerli Kardeşlerim,

Türkiye’ye, Türkiye’deki istikrara yönelik, içeriden ve dışarıdan yapılan algı operasyonlarının bir hedefi de biliyorsunuz ekonomi. Aslında bu operasyonlara son 12 yıl içinde defalarca başvuruldu. Bugün de aynı bayat senaryo uygulanmak isteniyor. Ulusal ve uluslararası medya ya da belli kredi derecelendirme kuruluşları üzerinden Türkiye ekonomisi üzerinde olumsuz değerlendirmelerin yapıldığına şahit oluyoruz. Hamdolsun, Türkiye bu tuzaklara da bugüne kadar düşmedi. Hükümetin yere sağlam basarak tedbirli, temkinli şekilde ilerlemesi suretiyle, bütün bu tuzakların boşa çıkartılacağına da gönülden inanıyorum.

Bakın, dünyanın en güçlü ekonomilerinin dağıldığı ya da yerinde saydığı bir ortamda, Türkiye ekonomisi 2013 yılında %4’ü aşan bir büyüme kaydetti. Bu yıl, ilk çeyrekte, biliyorsunuz yine büyüme %4’ün üzerinde oldu. İkinci çeyrekte 2 küsur bir büyüme oldu. Altı ayı aldığımızda %3,3 bir büyüme söz konusu. Avrupa ülkelerinin hiç birinde %1’i aşan bir büyüme yoktu. Hepsi birin altında. En ideali Almanya’dır, 0,8.

Değerli Arkadaşlarım,

Bu kredi derecelendirme kuruluşları, kalkıyor, iki tanesi şu anda Türkiye ile ilgili olumsuz bir açıklama, zorlama onun gayreti içine giriyor. Avrupa’da batmış, çökmüş, şu anda Avrupa’nın çok ciddi destekleriyle ayakta tutulmaya çalışılan ekonomilerin olduğu ülkeye 6 derece birden artış veren bu kredi derecelendirme kuruluşlarının Türkiye ile ilgili yaptıkları bu açıklama, sadece siyaseten çökertemedikleri bir ülkeyi, acaba ekonomik noktada nasıl çökertiriz, bu bir projedir, bunun gayretidir. Bunlar kendilerini acaba ne zannediyorlar diye ben bir soru soruyorum. Ve geçenlerde basın mensubu arkadaşlarıma da bir seyahatte söyledim. Biz bundan önce bir kredi derecelendirme kuruluşu ile Başbakanken ilişkiyi kestik. Bunlara biz para veriyoruz. Buraya üye iseniz belli yılda bir ücret, para veriyorsunuz. Türkiye bundan sonraki süreçte, bu iki tanesiyle de ilişkisini keser, çünkü biz bunlarla ekonomimizi büyütmedik. Biz, tüm esnafımızla, dünyayı fellik fellik dolaşarak ekonomimizi büyüttük. Bundan sonra da yine aynı şekilde fellik fellik dolaşacağız, dünyanın her yerine tüm kuruluşlarımızın temsilcileri, esnafımızı alarak buralara gidecek, buraları dolaşacak, sektörel bazda bağlantılarımızı kuracak, adımlarımızı da buna göre atacağız. Onun için esnafımızı da yakından ilgilendiren sadece birkaç rakamı özellikle sizinle paylaşmak istiyorum.

 2013 yılında, Türkiye’de biliyorsunuz otomobil satışları tüm zamanların rekorunu kırdı. Bir yıl içinde toplam 665 bin adet otomobil satışı gerçekleşti. 2002 yılının tamamında 91 bin adet otomobil satılmıştı. 2014 yılının sadece Ocak-Temmuz ayları arasında 272 bin adet otomobil satışı gerçekleşti. Buzdolabına bakıyoruz, aramızda beyaz eşyacılar çoktur, eller kalktı. Buzdolabına bakıyoruz, 2013 yılının tamamında yine rekor kırmışız. 1 yıl içinde 2 milyon 595 bin adet buzdolabı satılmış. 2002’de bu rakam sadece 1 milyon 88 bin. Çamaşır makinesine bakıyoruz, yine rekor var, 2002’de bir yılda 824 bin adet çamaşır makinesi satılmış, 2013’de 1 milyon 992 bin adet, tüm zamanların rekoru bu, bir satış.

Yine esnafımızı yakından ilgilendiren bir alan, turizm. 2002’de turizm gelirimiz, 8,5 milyar dolar iken 2013’de rekor kaydettik, 32 milyar dolar. İlk 6 aylık rakamlara baktığımızda turizm gelirinin geçen yıldan daha fazla olduğunu görüyoruz. Artış devam ediyor. Şu anda bize oteller yetmiyor. Önemli bir destinasyon merkezi oldu Türkiye, içindeki destinasyon gücü, kuvveti bunlarla beraber.

Bölgemizdeki tüm risklere rağmen, Türkiye’ye yönelik tüm algı operasyonlarına rağmen, Türkiye ekonomisi istikrarla büyümeye devam ediyor. İşte haziran ayı işsizlik rakamları yayınlandı, %9,1 oranıyla dünyadaki gidişin tersine, yine biz hamdolsun rekor kaydettik.

Bu süreci inşallah hep birlikte muhafaza edeceğiz. Hükümet çaba gösterecek, muhalefet destek olacak, sivil toplum örgütlerimiz; TESK, TÜSİAD, TOBB, Hak-İş, Türk-iş, Memur-Sen, TİSK  gibi işçi-işveren esnaf örgütlerimiz, Türkiye Ziraat Odaları Birliği gibi çiftçi örgütlerimiz destek olacak ve ekonomiyi daha da güçlendirmeyi inşallah sürdüreceğiz. İnanıyorum ki yeni hükümet de her adımda sizlerle istişare ederek, sizin görüş ve önerilerinizi dinleyecek, bu süreci aynı şekilde kararlılıkla sürdürecektir.

Türkiye, ekonomide olsun, demokratikleşme alanında olsun, çözüm sürecinde olsun çok önemli fırsatları, çok önemli imkanları yakaladı. Artık, enerjimizi, faydası olmayan gerilimlere, faydası olmayan kamplaşmalara, kutuplaşmalara sarf etmeden, her zerresine kadar geleceğimiz için seferber edeceğiz. Bakın her birimiz şunu gördük: Yasakların bu ülkeye faydası yoktur. Kısıtlamaların bu ülkeye faydası yok. Husumetlerin, kamplaşmanın, kutuplaşmanın, bu ülkeye faydası yok. Tam tersine, yasakları, kısıtlamaları kaldırdıkça, uhuvveti, dayanışmayı güçlendirdikçe ekonominin de büyüdüğünü, sofradaki ekmeğin de çoğaldığını gördük. Ağır bedeller ödendi, ama demokrasinin hiç kimseye kaybettirmediğini, tam tersine 77 milyona kazandırdığını bu millet tecrübe etti. Biz, demokrasiyle büyüyecek, kardeşlikle büyüyeceğiz. Bunu temin edecek, bunu güçlendirecek olan, samimiyetle söylüyorum, esnafımızdır, sanatkarımızdır.

Bir şeyi özellikle söylemem lazım. Taksi şoförü umutlu olursa, yolcusu umutlu olur. Berber umutlu olursa, koltuğundaki müşterisi umutlu olur. Bakkal, kasap, manav, kamyon şoförü, otobüs şoförü umutlu olursa, sokak umutlu olur, mahalle umutlu olur, yollar da umutla, umuda, geleceğe açılır.

Kardeşlerim, siz Türkiyesiniz. Siz umutlu olursanız, bilin ki Türkiye de umutlu olur. Rabbim, umudumuzu hiç eksiltmesin diyorum.

“Rabbim hepinize helal, bol, bereketli kazançlar nasip etsin” diyorum. Ve az önce de söylendiği gibi, inşallah şimdi yeni perakendecilik olayıyla, bu yeni yasal düzenlemeyle, inşallah hükümet bu konudaki bütün mevzuat düzenlemeleriyle, bunun da önünü çok daha farklı bir şekilde açacak düzenlemelerle, inşallah gelecek çok daha farklı olacaktır.

“Allah sizi kazalardan, belalardan korusun, yolunuzu bahtınızı her daim açık etsin” diye dua ediyorum.

Türkiye Esnaf ve Sanatkarlar Konfederasyonunun 19. Genel Kurulunun hayırlara vesile olmasını diliyor, hepinizi sevgiyle, saygıyla selamlıyorum.

Sağ olun var olun, Allah’a emanet olun.

Bir kez de bu buluşma vesilesiyle, TÜSİAD Yönetim Kurulu Başkanlığı görevini üstlenen Sayın Haluk Dinçer’e ve Yönetim Kurulu’nda görev alan arkadaşlarımıza, yeni vazifelerinde üstün başarılar temenni ediyorum.

Yeni bir Türkiye inşa olunurken, TÜSİAD’ın da engin tecrübesiyle, bu tecrübeden istifade ederek, yenilenen vizyonuyla Türkiye’nin kalkınmasına, daha fazla refaha, daha ileri demokratik standartları yakalamasına katkılar sağlayacağına, yürekten inandığımı ifade etmek istiyorum.

Elbette, bu Yüksek İstişare Konseyi vesilesiyle, Türkiye’de taş üstüne taş koyan, üreten, ihracat yapan, istihdam oluşturan tüm TÜSİAD  üyesi iş adamlarımıza da bir kez daha şahsım, ülkem ve milletim adına şükranlarımı sunuyorum.

2003-2014 arasında Başbakanlık vazifesini ifa ettiğim yıllar boyunca, bildiğiniz gibi hükümetlerimizin en öncelikli gündem maddesi, ekonomi oldu. Burada bulunan hemen her arkadaşımız, Türkiye’de 2000 ve 2001, hatta 2002 yıllarında yaşanan krizleri eminim ki hatırlıyordur. Sizler de çok iyi biliyorsunuz ki, o büyük kriz, aslında büyük bir sıkışmanın neticesi olarak ortaya çıkmıştı. Her ne kadar bir anayasa kitapçığının fırlatılması krizi tetiklemiş olsa da, aslında on yıllardır devamedegelen istikrarsızlık, belirsizlik, koalisyon dönemleri, kriz enerjisinin birikmesine yol açmış, o enerji de birdenbire açığa çıkarak, tüm dengeleri alt üst etmişti.

Tabii krize yol açan o sıkışmanın çok sayıda sebebi vardı. Ancak burada özellikle bir sebebi tekrar hatırlatmak isterim. 28 Şubat müdahalesi, halkın oylarıyla iş başına gelmiş bir iktidarı post modern darbe yöntemleriyle görevden uzaklaştırdı. 54. Hükümet sadece bir yıl görevde kalmıştı. Ancak o bir yıllık kısa süre zarfında, ekonomiye ilişkin oldukça önemli ve olumlu adımlar atılmıştı. 54. Hükümet’in programı, hedefleri, icraatları, tabii o karmaşa ortamında hiç dikkate alınmadı. Gücü elinde bulunduran bir darbe koalisyonu, “Her ne pahasına olursa olsun, hükümet devrilecek” dedi ve maalesef seçimle gelen bir hükümet, manşetlerle, brifinglerle, açıklamalarla, çeşitli ayak oyunlarıyla görevden uzaklaştırıldı.

Demokrasi diyoruz ya, eğer demokrasiyse halkın iradesine, o seçildikleri süre içinde seçilenlere saygı duymak, eğer onu görevden indireceksen, o zaman sandığın yine yeni dönemini beklemek ve sandık zamanı geldiğinde de; o irade -ki halkın iradesidir, kutlu irade, o iradedir- tekrar onu sandıktan indirir. Ardından da ülke bir defa paha biçilmez o bedeli ödemek durumunda kalmıştır. İşte biz de o bedelleri ödedik. Ekonomide dengeler alt üst oldu, faizler yükseldi. IMF ile çok yüksek faizli anlaşmalar yapıldı. Belirsizlik, istikrarsızlık, yatırımların önünde ciddi bir engel teşkil etti.

28 Şubat ve sonrasında başlayan süreç, takdir edersiniz ki hiç kimseye hiç bir şey kazandırmadı. Ha bunun istisnaları olmuş olabilir. 28 Şubat darbesi, çok küçük bir azınlığın, mutlu bir azınlığın çok ciddi manalarda maddi kazançlar elde etmesini sağlamış olabilir. Ancak ülkenin geneline baktığınızda, sanayiciden ihracatçıya, KOBİ’lerden esnafa, işçiden memura, çiftçiden köylüye, yoksula, işsize kadar herkes, ama herkes o süreçte ciddi kayıplar yaşadı. 2002 yılından geriye doğru bakıldığında, aslında bunun bir kısır döngü olarak Türkiye’nin önündeki en büyük sorun olduğunu hepimiz gördük.

Bakın bu noktanın üzerinde özellikle durmak istiyorum. Türkiye’de öyle bir sistem, öyle bir döngü inşa edilmiş ki, ne zaman işler iyiye gitse, ne zaman herkesin kazanmaya başladığı bir süreç başlasa, işte o zaman darbe olmuş. O zamanlarda müdahale olmuş, o zamanlarda kaos ortaya çıkmış, kriz ortaya çıkmış. Türkiye, bunu defalarca ve tekrar tekrar yaşadı. Hatırlayın, dün idam yıl dönümü olan merhum Menderes’in başındaki hükümet, ekonomiyi büyütüyor ve refahın toplumun tüm kesimlerine yaygınlaşmasını sağlıyor ve böyle bir dönemde, sokaklar karıştırılıyor. Manşetlerle kaos pompalanıyor. Ekonomik operasyonlar yaptılar o dönemlerde. En sonunda da askeri darbe yapıp hükümeti uzaklaştırdılar. Şimdi bu dönemi, yaşça benden çok daha büyük olanlar, kendileri de yaşadılar.

70’lerde aynı şekilde, Türkiye belli bir ivme yakalayınca önce anarşi geldi. Okullarımıza gidemez olduk. Böyle dönemleri yaşadık. Sokaklar karıştı. Ardından askeri darbe geldi. Merhum Özal’ın başlattığı kalkınma süreci, aynı şekilde akamete uğratıldı. Merhum Erbakan’ın 54. hükümetle başlattığı reform süreci, 28 Şubat müdahalesiyle kesintiye uğratıldı. Açık söylüyorum, içeride ve dışarıda birileri, “Sadece biz kazanalım, millete ne olursa olsun” dediler. “Yüksek faizle kazanalım” dediler. “Ucuz kamu kredileriyle, kamu kaynakları ve teşvikleriyle, sadece biz kazanalım” dediler. O kadar ki, “Bizim olmadığımız yerde hiç kimse olmasın” dediler. Anadolu’da palazlanan yatırımlardan dahi rahatsızlık duydular. Ve bunların da önünü kesmeye çalıştılar.

İşte 3 Kasım 2002’de o dönem genel başkanı olduğum siyasi parti, ardından da Başbakanlık görevini 12 yıl üstlendiğim hükümetler, en başta bu kısır döngüyü kırmanın mücadelesi içinde olmuştur. Biz o zaman göreve gelirken bir şey söyledik. “Herkes kazanacak” dedik, “Türkiye kazanacak” dedik. 77 milyonun hep birlikte kazanması, Türkiye’nin adalet içinde kalkınması, bizim en önemli hedefimiz oldu. Türkiye’de ötelenmiş, itilmiş, az önce de hani kutuplaşmalar deniliyor ya, hatta unutulmuş kesimler vardı. Hepsinin elinden tutmanın gayreti içinde olduk. Terkedilmiş, unutulmuş, ihmal edilmiş bölgeler var. 780 bin kilometrekarelik vatan topraklarının tamamının inşa ve ihyası bizim en önemli hedefimiz oldu. 77 milyonluk milletimiz bizim hedefimiz oldu. Ve her birine ulaşmanın çabası içinde olduk.

Bırakınız köyleri, şehirlere dahi hizmet gitmezken, biz köylere kadar, mezralara kadar hizmet götüren bir anlayışı hakim kıldık. Ben, o dönemde yaptığım Başbakanlıkla mezraların tabii tümüne gidemezdim, ama mezralara ulaşan bir Başbakan oldum. Köylere ulaşan bir Başbakan oldum. Eğer Büyük Şehir Reformunu yaptıysak, bunu yapmanın da tek sebebi, ilçelerin daha ideal noktaya gelmesi, köylerin mahalle anlayışına gelmek suretiyle şehirleşmede farklı bir ivmeyi yakalamasıydı. Ve şimdi inanıyorum ki, bu 30 büyük şehirle birlikte Türkiye nüfusunun %75’ine ulaşacak olan  modernleşme, Türkiye’de çok daha süratle gerçekleşecektir.

Çiftçinin üzerinde çok ciddi bir faiz yükü vardı, %59, böyle bir orandaydı. Biz onu %0’a kadar çektik. Esnafı ihmal etmedik. Onun da %47 olan kredi faiz yükünü %4’e kadar çektik. Sanayiciyi ağır yüklerinden kurtarırken, işçiyi, memuru da unutmadık. Onların da şartlarını iyileştirdik. Yatırım ortamını iyileştirirken, işsizi, yoksulu, garipleri, engelli kardeşlerimizi unutmadık. Sosyal politikalarımızda onları da destekledik.

Bakın şu anda Türkiye’de 6 teşvik bölgesi var. Ben bugün Türk Sanayicileri ve İş Adamları Derneği’nde konuşuyorum. Sayın Dinçer ile birebir konuştuğumuzda, kendisine de söyledim. “Özellikle 6. bölge, 5. bölge, 4. bölgelerde sizlerin sanayi yatırımlarını bekleriz” dedim.

Şimdi sanayide ilerlemeyi, devlet olarak biz yapmayacağız. Bu konuda sizin adımınız olacaktır. Bize düşen de ön açmaktır.

Ben, hükümete de bu konuları rahatlıkla yine söyleyebilirim. Nitekim, şu anda 62. Hükümet Programı’nda da açıklandığı gibi, bunları zaten hükümette daha önce vaadi var, bunları yerine getirecektir. Zaten şu anda bu yol açılmıştır. Buralarda yeter ki yatırım yapın, yeter ki yatırım yapalım, bizler de bunun hizmetkarı oluruz. Çünkü Türkiye’de 6. bölgede, 5. bölgede, 4. bölgede atılacak adımlar, inanıyorum ki, ciddi bir sıçramayı getirecektir.

Sanayide de, imalat sanayinde de önemli gelişmelerin olduğunu göreceğiz. Maliyet girdileri oralarda çok çok düşük olacaktır. Emekte verdiğimiz destek var, enerjide verdiğimiz destekler var, arazide verdiğimiz destekler var. Bütün bu desteklerle birlikte, oradaki temin ettiğimiz, oluşturduğumuz zemin, inanıyorum ki sanayimizde farklı gelişmelere fırsat verecektir. 2002 sonundan 2014’e kadar Türkiye’nin hep birlikte ve adalet içinde kazanması için verilen bu mücadelenin inanıyorum ki, gördüğümüz neticeleri, bundan sonra da farklı bir şekilde devam etmeli diye inanıyorum.

 

Türkiye ekonomisi, 2003-2013 arasında, ortalama %5 oranında büyüme kaydetti. Tabii bu yıl itibariyle, %3 gibi bir büyüme tahmin ediliyor. Temennimiz tabii bunun çok çok üstünde olması, %5’i yakalamak. Büyüme sadece belli kesimlere değil, 77 milyona bundan sonra da refah sağlasın istiyoruz.

Uluslararası Para Fonu’nu biliyorsunuz. Göreve geldiğimizde Türkiye’nin 23,5 milyar dolar borcu vardı. Ama geçen yıl, 14 Mayıs itibariyle biz bu borcu sıfırladık. Şimdi böyle bir borcumuz yok. Sadece belli kesimlerin kazandığı bir Türkiye’den, bugün 77 milyonun kazandığı bir Türkiye’ye geldik. Artık borç alan olmaktan çok, borç veren bir ülke konumuna doğru gidiyoruz. Bakın altını çizerek söylüyorum, Van’daki çiftçinin de kazandığı, Karadeniz’de çay üreticisinin de kazandığı, Antalya’da turizmcinin de, Çankırı’da bakkalın, İstanbul’da taksicinin, bu salonda bulunan ya da bulunmayan her bir sanayicinin de kazandığı bir Türkiye şu anda inşa edilmiştir.

15 yıl öncesinin sanayi yapısıyla, bugünün sanayi yapısına baktığımız zaman, nereden nereye geldiğimizi gayet iyi görürüz. Bugün İstanbul sermayesi kazanırken, Anadolu sermayesinin kaybettiği değil, herkesin kazandığı bir Türkiye var.

Şimdi hiç kimse kusura bakmasın, samimi konuşacağım, çünkü benim gizli ajandam yok, açık konuşmayı severim. Mesela bir bankamızın yönetim kurulu başkanı, çıkıyor bir ifade kullanıyor, son yıllarda istikrara, güvenliğimize, birliğimize, yönetim kurulları olarak, bu tür yönelik saldırılara atıfta bulunarak, son derece karamsar bir tablo ortaya koyuyor. Neymiş? “Elde edilen başarılara gölge düşmüş.” Neymiş? “Türkiye’nin yurtdışında itibarı zedelenmiş.” Neymiş? “Hukuk sistemi sorgulanmaya başlanmış.” Bunu söyleyen şahsın yönetim kurulu başkanlığını yaptığı bankanın, bir inceleme yaptırdım, son on iki yılda aktifleri sekiz kat, mevduatı altı kat büyümüş.

Şimdi değerli arkadaşlar, kusura bakmayın, yani artık yan gelip yatan bir Başbakan yok. Şimdi Cumhurbaşkanı’yım, Cumhurbaşkanı da yok. Yani bir şey söylendiği zaman, bunları inceleyen, incelettiren, nedir ne değildir, hakikaten ya nerede bir yanlış var, bunu takip etmek durumundayız. Çünkü eğer gerçekten böyle bir şey varsa, geri sayıyorsak, geri gidiyorsak, kendimize çeki düzen vermemiz lazım. Çünkü bu ülke hepimizin, 77 milyonun. Çok daha iyi bir noktaya gelmemiz lazım.

Ben tabii bunu görünce, “El insaf” dedim. Kastedilen nedir? Az önce Sayın Başkan da söyledi. Bakın gezi olayları ve 17 Aralık darbe girişimi, bu çirkin, bu ihanet girişimlerinin karşısında dimdik durduğumuz için, son 12 yılda kazancına kazanç katmış olanlar çıkıyor, rahatsızlık ifade ediyor. İşte bu zihniyetin, bu düşüncenin arkasında biraz önce ifade ettiğim eski Türkiye’nin alışkanlıkları var. Eski Türkiye’nin o kısır döngüsü var.

Bakın burada açık konuşacağım. Ağaç dediler, çevre dediler, park dediler, günlerce sokakları işgal ettiler, sokakları adeta yağmaladılar. Başbakanlığım döneminde ağaç ve fidan olarak dikilen nedir biliyor musunuz, 3 milyar. 780 bin kilometrekarelik vatan topraklarında bizler yetişmiş ağaç olarak yaklaşık 700 milyon ağaç diktik, fidan olarak 2 milyar 300 bin. Böyle bir çalışma yaptık.

Şu anda hazırlanan iddianamede telefon konuşmaları, asıl maksadın ne olduğunu ortaya koyuyor. Bir yerlerden bol miktarda paralar alınıyor, lojistik destek sağlanıyor, ağaç için park için değil, hani diyorlar ya, hala anlamadınız mı diyor, o ağaç meselesi değil diyor. Hükümeti devirmek için birtakım vandallar, sokağı örgütlüyor. Hepsi ortaya çıktı. Sanıkların ifadeleri de çok ilginç. Telefonda konuşurken alkollüydüm, diyor. Kız arkadaşıma hava atıyordum, diyor.

 

Değerli Dostlar,

Türkiye’de yaşanan gezi olaylarının benzeri, gördünüz Mısır’da, Ukrayna’da yaşandı. Suriye’deki durumu görüyorsunuz, sonuç ortada. Mısır’da demokrasiyi katlettiler. %52 ile iktidar olmuş bir cumhurbaşkanını, yanındaki milli savunma bakanı olan zat darbeyle indirdi. Peki, dünyada demokrasinin beşiği olan ülkelerden ses var mı? Yok. Kendileriyle bunları hep konuşuyorum. Konuştuğum için rahatım. Bir taraftan halkın iradesine, milli iradeye saygı diyeceksiniz, milli iradenin getirdiği bir cumhurbaşkanına saygı duymayacaksınız.

Yetmedi, yakın siyasi tarihimizde yok, çok enteresandır, bir günde beş bini aşkın insanı öldürdüler. Nerede? Orada. Bakın Ukrayna’da bir ülkeyi mahvettiler. Yüzlerce insan hayatını kaybetti, ülke bölünmenin eşiğine geldi. Biliyorsunuz  Kırım tamamen işgal edildi. Bunları masum halk hareketi gibi başlayan eylemlerle sürdürüyorlar ve bu iki ülkeyi uçurumun eşiğine getirdiler.

Suriye zaten bir felaketi yaşıyor. 250 bine yakın ölüm var. 6 milyona yakın göç var ve bunun da 1 milyon 250 bini biliyorsunuz, şu anda bizim ülkemizde.

İnanın gezi olayları karşısında biz dik durmasaydık, bugün çok farklı bir Türkiye’de yaşıyor olacaktık.

Aynı şekilde 17-25 Aralık darbe girişimi. Belli sermaye çevrelerinin, belli iş adamlarının holdinglerin, bugün dahi bu paralel yapıyı, bu ihanet şebekesini, maalesef görmezden gelmesi, hatta hatta bir kısmının kol kanat gerdiğini, hatta açık açık desteklediğini görüyoruz. Niye? Çünkü 17-25 Aralık bir darbe girişimiydi ve bütün amaç da eski Türkiye’ye geri dönmekti. Hem gezi olaylarında hem 17-25 Aralık darbe girişiminde eski Türkiye’yi diriltmek, eskiden olduğu gibi sadece kendilerine kazanç sağlamak istediler. Yani istedikleri zaman, 24 saat içerisinde bir hükümeti götürürüz, yenisini getiririz mantığı.

İçeride de, dışarıda da faiz lobileri adeta ellerini ovuşturdular. Bütün dert budur. Eskiden olduğu gibi sadece belli kesimler kazansın, millete ne olursa olsun. Çiftçinin yanındayız diyor, %59 faiz ya, bu Ziraat Bankası’nın verdiği faiz. Bu faizle veriyor krediyi. Esnaf %47 faizle. Yani böyle bir şey olabilir mi? Buna evet diyebilir miyiz? Bunu alkışlayabilir miyiz? Böyle bir kazanç nerede var Allah aşkına, bunu söyleyebilir misiniz? İşte sizler sanayicisiniz, sanayide böyle bir para kazanabiliyor musunuz, var mı böyle bir şey? Biz buna izin vermedik. Asla da izin vermeyiz. Bizi kıyasıya eleştirenlerin, “ananas” meselesinde ağızlarından bir söz çıkmadı. Her türlü hakareti yapanların, “tespih” meselesinde, “rafineri” meselesinde ağızlarını bıçak açmadı. Yargıda tehditler, şantajlar, en iğrenç hukuksuzluklar ortaya çıkarken, kimse çıkıp da bunları eleştirmedi.

Görevdeyim, kayıtlara geçiyor, bakın bu çok enteresan, nerede? Emniyette. “Dönemin Başbakanı.” Ben görevdeyim ya, “Dönemin Başbakanı” diye, bakıyorsunuz tutanaklar tutuluyor ve bunlar yargıya sevk ediliyor. Şimdi bütün bu tutanakları tutanlara, bunların ses kayıtları, her şeyi tabii var. Bunlara karşı eğer sessiz kalınsaydı, bu ülke ne hale gelirdi. Bu ihanet çetesine seslerini kimse çıkarmadı. Hatta gizliden gizliye bunları korumaya çalışanlar  oldu. Bunlara kol kanat germeye çalışanlar oldu. Ondan sonra çıkıyorlar, maalesef üzülerek söylüyorum, “Türkiye’nin uluslararası itibarı zedelendi” diyorlar.

Değerli Arkadaşlar,

Amerikan medyasında, Avrupa medyasında, 3 tane yalan haber çıktı diye, bu ülkenin itibarı zedelenmez. Biz onların ne yapmaya çalıştıklarını çok iyi biliyoruz. Adana’da paralel yapının uşakları tarafından MİT TIR’larının önü kesildiğinde, aslında amaç Türkiye’yi uluslararası arenada, teröre destek veren ülke olarak karalamaktı. TIR’lar üzerinden başarılı olamadılar. Ama şimdi haberlerle, köşe yazılarıyla itibar suikasti yapmanın gayreti içindeler. İnanın çıkan o haberler, yapılan o yalan haberler, zerre kadar umurumuzda değil. Bundan itibarımız falan da asla zedelenmez.

Değerli Arkadaşlar,

Bilmiyorum dün gazeteleri eğer okuduysanız, bakın bir tanesinde çok ilginç. Şahsım ve Sayın Başbakan birlikte, Ankara’da Hacı Bayram Camii’nde Cuma Namazı kıldık. Oradan çıkarken çekilmiş resmimiz ve bu resmimiz ile beraber, Amerika’daki bir gazete, ismini de vereyim, önemli değil, New York Times, şunu haber yapıyor: “IŞİD’in yatağı burası” diyor. Değerli arkadaşlar, böyle bir anlayış, böyle bir mantık, böyle bir dezenformasyona karşı, Türkiye’de ülkemizin bütün STK’ları, etkin kuruluşları, hep birlikte tavır almamız gerekmez mi? Onlar meşreplerinin gereğini yapacaklar, ama biz şuna inanıyoruz, bu kervan yürümeye devam edecek. İçeriden bu ihanet şebekelerine  destek verenlere rağmen bu kervan yürüyecek. Türkiye içinde o ihanet şebekelerine, paralel manşet atanlara rağmen bu kervan yürüyecek.

Allah aşkına şuna bakar mısınız, paralel ihanet çetesi ve onun işbirlikçisi uluslararası medya bir oluyor, Türkiye’nin birliğini, dirliğini, özellikle de Türkiye ekonomisini hedef alıyorlar. Buradan da birileri çıkıyor, iş adamı kisvesi altında bunlara destek veriyor. Eski Türkiye muhaldir. Belli kesimlerin kazanıp, geri kalan herkesin kaybettiği bir Türkiye dönemi, artık açılmamak üzere kapanmıştır.

Kredi derecelendirme kuruluşlarından iki tanesi biliyorsunuz, son zamanlarda ülkemizle ilgili verdikleri nota bak. Bunların haline güler misin, ağlar mısın? Bilmiyorum siz inanıyor musunuz? Bu adamlar, affedersin hangi ölçüleri, baz alarak Türkiye’ye kalkıp bu tür bir notu veriyor? Batmış olan bir komşu ülkede sen 6 derece birden yükseltiyorsun, batmış ya. Şu an affedersiniz Avrupa’nın başta Almanya olmak üzere vermiş olduğu o yüksek kredilerle, 200 milyar avro gibi bir rakamı bir çırpıda veriyor, ayakta tutamıyor, sen 6 derece birden yukarı tırmandırıyorsun. Böyle bir şey olabilir mi? Türkiye gibi, şu anda ekonomide büyümesi devam eden bir ülkeye, şu anda Avrupa’da böyle bir ülke yok. Büyümesi şu anda en iyi noktada olan 0,8 ile Almanya. Biz böyle bir dönemde bile yine 2’nin üzerinde büyüme kaydediyoruz, sen kalkıp böyle bir not veriyorsunuz. Bunların üzerine hep birlikte gitmemiz lazım. Ha burada art niyet var. Nedir? Siyaseten deviremedik. O zaman ekonomik olarak biz ne yapalım da Türkiye’yi devirelim.

Değerli Arkadaşlar,

Bu salt, ne şahsımın ne hükümetin sorunu değil. Hep birlikte hepimizin sorunu. Çünkü bunların karşısında güçlü durduğumuz zaman olay farklı olur. İsim veriyorum, Standard&Poor’s biliyorsunuz daha önce böyle bir şey yaptı, ben onlara bir çıkışta bulundum. Siz dedim, siyasi bir karar veriyorsunuz. Bu ekonomik değil, teknik bir çalışma değil. Şimdi aynısını bunlar yapıyor. Ve bu karar siyasidir. Asla ne ekonomiktir, ne bilimseldir, ne bir teknik alt yapısı vardır. OECD’nin Genel Sekreteri’yle konuştuğumda aynen şunu söylüyor: “Onların söylediği önemli değil, bizim söylediğimize bakın” diyor. Biz onlarla aynı kanaatte değiliz. Vaka bu. Onun için burada dayanışmamız, hem sizler için hem ülkemiz için çok önemli.

Her türlü algı operasyonunun, her türlü karalama kampanyasının, her türlü darbe girişiminin karşısında biz milletçe dimdik durduk. Bundan sonra da durmaya devam edeceğiz. Yok efendim falanca medya kuruluşu, Türkiye ile ilgili şunu yazmış, yazarsa yazsın. Yok efendim, falanca kredi derecelendirme kuruluşu şunu söylemiş. Söylerse söylesin. Biz buralara onlarla gelmedik. Kaybolan itibar, Türkiye’nin itibarı değil, o medya kuruluşlarının, o derecelendirme kuruluşlarının itibarıdır.

Bir iş adamı için, bir sanayici için, girişimci için, hukuk sistemi de hayati derecede önemlidir. Hukuk sistemi, eğer adalet dağıtmıyorsa, haklının değil, güçlünün yanında duruyorsa, orada yatırım da olmaz, üretim de olmaz, istihdam da olmaz. Küresel sermaye, o zaman Türkiye’ye gelmez. Türkiye’ye gelmesi için, burada bir defa hukuk sisteminin güvenilir olduğunu görmesi lazım. Hukuk sistemindeki mevcut sorunlardan şikayetçi olması gereken, en başta iş dünyası olmalıdır. Ancak bakıyoruz, hukuk sisteminin içine sızmış paralel uzantılara dair, iş dünyasından bugün ilk defa kararlı bir ses duydum. Onun için teşekkür ediyorum. İş dünyasından gereken tepkiyi görmemiz lazım. Dün bizi hançerlemek istediler. Hiç şüpheniz olmasın, ellerine fırsat geçerse, yarın da sizi hançerlemek isterler. Çünkü bunlar doyumsuz. Bugün birileri yargıya sızmış paralel uzantılar dolayısıyla rant elde ediyor olabilir. Ama yarın o hesap döner, gelir o yapıyı destekleyenleri de götürür.

Değerli Arkadaşlar,

Yeni bir Türkiye kurulurken, iş dünyasının da artık yeni bir vizyon ortaya koyması gerekir. Eski Türkiye’nin refleksleriyle kazanma dönemi artık sona ermiştir. Darbeleri savunarak, darbelerin arkasında durarak, darbelere zemin hazırlayarak kazanma dönemi geride kalmıştır. Hükümetleri sıkıştırmak suretiyle, siyasetin alanını daraltmak suretiyle kazanma dönemi de eski Türkiye’de kalmıştır.

Az önce Sayın Başkan güzel bir şey söyledi. Bunun sadece iktidarla değil, tabii ki aynı zamanda ana muhalefetiyle, muhalefetiyle beraber yürümesi lazım. Fakat dün bir açıklama duyuyorum, çok enteresan ve örnek, o da manidar. İşte 2000’li yıllarda malum, işte 26 bankanın battığını söylüyor beyefendi, şimdi diyor bir bankanın batırılması için çalışılıyor. Bir bankanın batırılması için çalışılmıyor, o banka şu anda batmış zaten. Fakat bu taşıma su ile ayakta durmaya çalışıyor. O 26 batık bankanın olduğu dönemden biz farklı bir finans dünyasını devraldık. Ve şu anda bankalarımızın geldiği nokta, çok açık, net ortada. Ee şimdi bu batan böyle bir finans kuruluşunu biz de o dönemde olan yanlışları tekrarlayarak, aynen devam mı ettirelim? Ve bir de hakaretamiz bir şekilde Sayın Başbakan’a, onun yanında da işte yüksek rakımlı yerden bahsediyor. Pek alışık değil herhalde, oralara gelmesi de mümkün olmayacaktır. Çünkü bu anlayışla, bu kafayla, böyle bir şey olmaz.

Elbette iş dünyası, ekonomiyle ilgilendiği kadar, sosyal meselelerle, siyasal meselelerle de ilgilenir ve ilgilenecek. İnanıyorum ki, hükümet yapıcı eleştirileri, tek tek dinleyecek ve gerekeni de yapacaktır. Ve bugün Ankara’ya döndüğümde, Sayın Başbakanımızla da haftalık olağan toplantımızda, bugün sizlerden dinlediklerimi kendileriyle de ayrıca paylaşacağım. Ve bu yapıcı eleştirileri her zaman dinler ve bunları dikkate alırız. Ancak gezi olaylarının arkasında durmak; demokrasiye, siyasete ve milli iradeye karşı, cephe almaktır.

Şunu da çok açık söylemem lazım: Bakınız STK’lar veya vatandaş, her istediği yerde, istediği şekilde kalkıp da yürüyüş veya miting yapamaz. Bu, dünyanın hiçbir modern ülkesinde yoktur. Yerler bellidir, siz gider o yerlerde, yürüyüşünüzü de yaparsınız, mitinginizi de yaparsınız ve kolluk kuvvetlerinin de o zaman görevi müdahale değildir. Korumadır. Kimi? Orada o demokratik haklarını kullanan vatandaşı. Şimdi bunu tabii, siyasi partinin Genel Başkanı olduğum zaman, biz kalkıp bu belirlenen yerlerde yapıyoruz da, bu beyefendiler niçin gidip oralarda yapmıyorlar? Onlar da gitsin oralarda yapsınlar bunu. Bakın şimdi İstanbulumuzda mesela 2 tane önemli yer var. Birisi Yenikapı’da, birisi Maltepe’de. Git burada yap, esnafımız mağdur olmasın, vatandaşımız mağdur olmasın. Bunlar planlanırken düşünülerek planlandı. Oralarda git istediğin gibi konuş. Ne diyeceksen git orada de. Kolluk kuvvetleri de orada seni koruma altına alsın, güvenlikte bunları yap. Ama dert o değil, dert toplumun huzurunu, refahını tamamen bozmak ve bir endişeye orada zemin hazırlamak.

Bakınız paralel ihanet çetesinin, yapmış oldukları da şu anda bunlarla aynen paralel: Darbenin ve hukuksuzluğun arkasında durmak. Türkiye’ye yönelik algı operasyonlarının taşıyıcılığını yapmak. Çok açık söylüyorum. Bu topraklara ve bu millete ihanet olur.

Tekrar söylüyorum, bugüne kadar istikrar içinde, birlik ve kardeşlik içinde hep birlikte kazandık. Bundan sonra da aynı şekilde birlikte kazanacağız. Hiç kimse başka yollara tevessül etmesin. Hiç kimse, içeride ya da dışarıda kurulan kirli tezgahlardan medet ummasın.

Daha 15 yıl önce, -bakın burası da çok önemli- bu ülkede başörtüsü yasağını savunanlar, eğitimde katsayı engelini savunanlar, darbeleri açık açık destekleyenler, bugün çıkmışlar, demokrasiden insan haklarından bahsediyorlar. Demokrasi, güçlünün egemen olduğu değil, milletin egemen olduğu bir sistemdir. Bu ülkede, benim başörtülü de, başı açık kardeşim de, bütün eğitim imkanlarından aynı şekilde istifade etmeli. Beraber okumalı, devlette de, özel sektörde de, her yerde birlikte çalışabilmeli. Bunlar bu milletin evladı değil mi? Niçin bunların arasında, madem ki kutuplaşmaya karşıyız, o zaman bunların arasında kutuplaşma yapmayalım. Yani sen başörtülüsün gelme, sen başı açıksın, gel. Peki, bu kutuplaşma değil mi? Okumak istiyorum, sen katsayıya tabisin, böyle bir şey olabilir mi? Nitekim katsayı kalktı, şimdi hepsi de rahatlıkla istedikleri üniversiteye girebilecekler. Adalet budur, hukuk budur ve devlette şu anda görev alma imkanlarına sahip olacaklar. Temenni ederim ki, özel sektör de aynı şekilde bu kızlarımıza kapılarını açar, onlara oralarda çalışma imkanını hazırlar.

Bakın burada şunu da açık açık söylemek zorundayım: Gezi olaylarının ve paralel yapının arkasındaki cepheyi, destek verenleri, o lojistik imkan sağlayanları da çok iyi biliyoruz. Şu anda paralel yapıyla birlikte, Türkiye’ye ve Türkiye ekonomisine algı operasyonları düzenleyenlerin de, arkasında kimlerin olduğunu çok iyi biliyoruz. İçeride ve dışarıda o medya kuruluşlarının, STK’ları, o malum odakları kimlerin fonladığını, kimlerin beslediğini ve desteklediğini tek tek biliyoruz. Hepsi mahcup oldular ve olmaya da devam edecekler.

Türkiye 77 milyonuyla kazanırken, emin olun, kaybedenler sadece onlar olacaklar. Biz, özgüven içinde olacağız. Çiftçimizle, işçimizle, esnafımızla, sanayicimizle, özgüven içinde olacağız. 12 yıl içinde Türkiye nice ilkleri başardı, nice rekorlar kaydetti. Geleceğe de aynen o şekilde devam edeceğiz. Dün, TESK Genel Kurulu’nda esnaf kardeşlerimize de söyledim. Aynı şeyi söylüyorum, enerjimizi kutuplaşmaya, kamplaşmaya, gerilime değil, artık yeni Türkiye’ye büyük Türkiye’ye sarf edelim, buraya sarf edeceğiz.

Şüphesiz ki Cumhurbaşkanı olarak, halkın seçtiği ilk Cumhurbaşkanı olarak, benim birincil görevim budur. Çözüm sürecini daha ileri seviyelere taşıyarak, paralel yapıyı tamamen tasfiye ederek, ekonomiyi daha da büyütüp güçlendirerek, inşallah 2023 hedeflerine ulaşacağız.

İşte göreve geldiğimizde, kişi başına düşen Milli Gelir nerelerdeydi, bugün nerelerde. Merkez Bankamızın döviz rezervi neydi, bugün ne?

Arkadaşlar, her şey bir hayalle başlar. Hayali olmayanın hedefi de olmaz, planı da olmaz, projesi de olmaz. Hannibal’ın söylediği iddia edilen meşhur bir söz vardır “Ya bir yol bulacağız ya da yeni bir yol yapacağız.” Bunun başka çıkışı yoktur. Ama asla umutsuz olmayacağız. İnancımızı asla kaybetmeyeceğiz. 2023 hedefleri, asla ulaşılmaz değildir. Biz bunun hayalini kurduk. Bu hayali hedef haline getirdik, bu hedeflere de gönülden inandık. Eğer bir yol bulunmazsa, gerekiyorsa 17 bin kilometre bölünmüş yol açtığımız gibi, yine burada da yol açmaya devam ederiz. Ve o hedeflere ulaşırız. Biz önce inanalım.

Sayın Dinçer, Cizre’den bahsetti, şimdi Van’a gidilecek olmasından bahsetti. Temennim odur ki, inşallah bu seyahatlerin arkasından, oralarda yatırımlar da bunu takip eder ve oralarda yatırım süreci de başlar. Ve böylece oralardaki sanayileşme olayı, bölgede inanın bu çözüm sürecini çok farklı bir döneme ulaştırır. Çünkü terör noktasında istismar edilen nedir? Birinci derecede fakirliktir. Bunlar istismar ediliyor. Bunun yanında ideolojik bir yapı, o da istismar ediliyor. Fakat bakın bir buçuk yıldır artık kepenkler inmiyor. Bunlar kazanımımızdır. Şimdi yasal düzenleme de yapıldı. Bu yasal düzenlemeyle beraber, bunun arkasında durmak ve bundan sonraki süreci, buna göre yürütmek, inanıyorum ki Türkiye’de terörün yerini barışın aldığı bir yapıyı getirecektir. Çalışalım, inanın başarı arkasından gelecektir. Gayret bizden diyoruz, tevfik Allah’tandır.

12 yıl önce “hızlı tren” denildiğinde bunu hayal görenler vardı, bizimle dalga geçenler vardı. Şu anda Allah’a şükür, Ankara-İstanbul, Ankara-Konya arasında hızlı tren sorunsuz işliyor. Boğaz’ın altından biz “Marmaray” dediğimiz zaman, herkes dalgasını geçiyordu. Şimdi Boğaz’ın altından Marmaray hamdolsun yüzbinlerce insanı taşıyor. Önümüzdeki yıl, tüp geçit de yılsonuna kadar bitecek ve otomobiller de yine boğazın altından inşallah gidip gelmeye başlayacaktır. Aynı şekilde 2015’in sonuna kadar Yavuz Sultan Selim Köprüsü’nü bitireceğiz. Ve bu köprüyle beraber, orada da raylı sistem inşallah inşa edilmiş olacak. Ve bunlar da İstanbul’un ulaşımına yönelik attığımız adımlar.

“Tek haneli enflasyon” denildiğinde hayal diyenler vardı. 2005 yılından itibaren, enflasyon tek hanede ve “IMF’ye borç ödenmez” diyenler, “IMF’siz ekonomi ayakta duramaz” diyenler vardı, ama bakın her şey ayakta ve yürüyor. Ve paradan 6 sıfırı attığımızda, “Taksim Meydanı’na çıkıp anırırım” diyen köşe yazarları vardı. Ne oldu, 6 sıfırı attık, enflasyon düştü, tek haneye geldi. Hani anıracak olanlar, yok. Gerçekleri de görmemiz lazım.

Bölgesel krizlerin, şu anda hepsini de yakından takip ediyoruz. Ama bunlar da gelip geçici. Irak olsun, Suriye olsun, er ya da geç, bizim de yoğun çabalarımızla burada da istikrar hakim olacak. Ve Irak’ta da, Suriye’de de toprak bütünlüğünden yanayız. Filistin’de adil bir çözümün oluşmasından yanayız. Tüm buralarda yaşanan hadiseler nedeniyle de iş dünyamız umutsuz olmayacak. Türkiye inşallah bu bölgesel krizlerden de güçlenerek çıkan bir ülke olacak.

Değerli Dostlar,

Hepimiz, inanıyorum ki Türkiye’nin geleceğe yönelik aynı istikamete bakıyoruz. Ve aynı Türkiye için, Büyük Türkiye için mücadele veriyoruz. 10 Ağustos akşamı, o zaman Genel Başkanı olduğum partinin balkonundan da ifade ettim; eski kırgınlıkları, kutuplaşmaları, eski kavgaları muhafaza etmenin hiç kimseye faydası olmaz. Türkiye’ye güç kaybettiren, bütün o yapay gerilimleri geride bırakmak zorundayız. Sadece hükümet ya da sadece iktidar partisinin bu hassasiyeti taşıması yetmez. Bütün siyasi partiler, bütün STK’lar, bu hassasiyeti taşımalıdır. Bizi büyümeden, ilerlemeden alıkoyan her ne varsa, bizi yavaşlatan her ne varsa, onları hep birlikte söküp atmak durumundayız. Zaman, yumrukları sıkma zamanı değil, tokalaşma zamanıdır. Demokrasinin standartlarını daha ileri seviyelere taşıyarak, insan hak ve özgürlüklerini daha da genişleterek, yasakları, kısıtlamaları bırakarak, kardeşçe ve kardeşlik hukuku içinde büyümeyi sürdürmek zorundayız.

Allah’ın izniyle gayret ettiğimiz sürece ulaşamayacağımız hiçbir hedef yoktur. Yeter ki birbirimize inanalım, güvenelim, yeter ki kurulan tuzakları hep birlikte fark edip bu tuzaklardan uzak kalalım. Yeter ki eski Türkiye’nin reflekslerini, alışkanlıklarını bir kenara bırakıp, yeni Türkiye’nin vizyonunu paylaşalım. Aynı istikamete bakıyoruz ve aynı geleceği inşa edeceğiz. Bunu da hep birlikte başaracağız. TÜSİAD’ın yeni yönetimiyle, yeni Yönetim Kurulu Başkanı’yla, Yeni Türkiye vizyonuyla, Türkiye’nin kalkınmasına, ilerlemesine, demokratikleşmesine hep birlikte katkı vereceğiz. Ve bu demokratikleşmeyi de “ileri demokrasi” olarak, ben de tanımlıyorum, yürekten inanıyorum.

Yüksek İstişare Konseyi Toplantısı’nın hayırlara vesile olmasını tekrar temenni ediyor, hepinizi sevgiyle saygıyla selamlıyorum.

Günümüzün en önemli sorunlarından biri olan iklim değişikliği konusunda, bu Zirve’nin başarılı geçmesini diliyorum. Sayın Genel Sekreter’e, iklim değişikliği konusunda sergilediği çabalardan dolayı şükranlarımı sunuyorum. Buradaki görüşmelerin 2020 sonrası iklim değişikliği rejimine ilişkin, gelecek sene sonunda Paris’te sonuçlandırılması öngörülen anlaşmanın müzakere sürecinde önemli bir sinerji oluşturacağına inanıyorum.

Bilindiği gibi, küresel ısınmanın olumsuz etkileri, dünyanın her bölgesinde farklı şekillerde hissediliyor. Son yıllarda, meteorolojik olaylardan kaynaklanan doğal afetlerin hem sayısında hem de sıklığında ciddi artışlar meydana geldi. Bu bakımdan iklim değişikliğiyle mücadelede, 2020 sonrası dönemde yeni bir rejime ihtiyaç var. Meselenin özüne inerek, bu rejimin unsurlarını doğru tespit etmeliyiz. Yeni sistem, Birleşmiş Milletler İklim Değişikliği Çerçeve Sözleşmesi’nin temel ilkelerini göz önünde bulunduran, şeffaf, kapsayıcı, adil ve eşitlikçi olmalıdır.

Bu çalışmalarda, günümüzdeki ve yakın gelecekteki ekonomik gerçekler, mutlaka göz önüne alınmalıdır. Salım azaltımına ve iklim değişikliğine uyuma eşit ağırlık verilmelidir. Varılacak anlaşmada, tüm ülkeler adil bir hukuki statüyle yer bulmalıdır. Bağlayıcı olacak bu anlaşma, ortak fakat farklılaştırılmış sorumluluklar ile göreceli kabiliyetler temelinde ülkelere gerekli esneklikleri tanımalıdır.

Küresel iklim değişikliğiyle mücadelede Sanayi Devrimi’nden itibaren tarihsel sorumluluğa sahip gelişmiş ülkeler, salınım azaltımı finansman ve teknoloji desteği konusunda daha fazla sorumluluk üstlenmelidir. İklim değişikliğinin sebebi olmayan, ancak sonuçlarından en çok etkilenen en az gelişmiş ülkeler ile kalkınmakta olan küçük ada devletlerinin hakları korunmalıdır. Bununla birlikte, salım azaltımı konusunda gelişmiş ve gelişmekte olan ülke ayrımı yapılmaksızın, sorumluluk alınması gerektiğine inanıyoruz. Tüm ülkelerin, salım azaltımı ile ilgili ulusal olarak belirlenmiş katkılarını 2015 yılının ortalarına kadar açıklamak üzere çaba göstereceklerinden eminim.

Özellikle finansman konusunda, 2010 yılında Cancun’da gelişmiş ülkeler tarafından taahhüt edilen sözlerin bir an önce yerine getirilmesi şarttır. Teknoloji transferi ve kullanımında fikri mülkiyet hakları, bu noktada kolaylaştırıcı ve teşvik edici tedbirler alınmalıdır. Yeni rejimin müzakerelerinde gerekli güven ortamını tesis etmenin önceliğimiz olması gerektiğine inanıyorum. Bu süreçte ana kirleticilerin sergileyecekleri olumlu tutum, önemli bir rol oynayacaktır.

Sayın Başkan,

Türkiye daha önce de ifade ettiğimiz üzere, kritik kümelenme oluştuğu takdirde iklim değişikliğiyle mücadelede üzerine düşeni yapmaya hazırdır. Birleşmiş Milletler İklim Değişikliği Çerçeve Sözleşmesi’ne taraf ülkelerin özel şartları, ekonomik ve sosyal kalkınma ile birlikte, çevrenin korunması hedefleri, enerji talepleri, imkan ve kabiliyetlerinin farklılıkları, ülkemizin yapacağı katkının çerçevesini çizecektir.

1990-2012 döneminde, iklim değişikliğiyle mücadelede hayata geçirdiğimiz politikalar sayesinde, salım miktarından yüzde 21 oranında düşüş sağladık. Bu rakama ormanlarla ilgili yaptığımız kapsamlı çalışmalar dâhil değildir. Aynı dönemde ekonomimizdeki karbon yoğunluğu da yarı yarıya azaltıldı. Bu önemli gelişmelerin tamamı, çok büyük oranda ulusal kaynaklarımızla sağlandı.

2011-2023 yıllarını kapsayan İklim Değişikliği Eylem Planımız doğrultusunda, bu çalışmalarımızı sürdüreceğiz. Bu dönemde yenilenebilir enerjinin toplam enerji üretimindeki payını yüzde 30’a yükseltmeyi ve ekonomimizin enerji yoğunluğunu yüzde 20 azaltmayı hedefliyoruz. Yine bu dönemde enerji verimliliğini arttırmayı ve orman alanlarımızı, 1,3 milyon hektar genişletmeyi öngörüyoruz. Salım projeksiyonlarına yönelik çalışmaları, 2015 yılının ilk yarısında tamamlamayı planlıyoruz. Bu çerçevede hayata geçirebileceğimiz ulusal olarak uygun salım azaltım eylemleriyle hangi oranda azaltım sağlayabileceğimizi belirleyebileceğiz. Gelişmekte olan bir ülke olarak, yeni sistem kapsamında alacağımız finansman ve teknoloji destekleri, Türkiye’yi iklim değişikliği ile mücadelede daha güçlü kılacaktır.

Sayın Başkan,

Müzakere sürecinde önümüzde kısa bir süre var. Bu süreçte mümkün olduğunca yapıcı davranmalı ve samimi olmalıyız. Öncelikle Aralık ayında Peru’da gerçekleştirilecek Birleşmiş Milletler İklim Değişikliği Çerçeve Sözleşmesi 20. Taraflar Konferansı’nı başarıyla sonuçlandırmalıyız. Bu toplantıdan yeni rejimin temel unsurları üzerinde uzlaşmış bir şekilde ayrılmalıyız. Takip eden dönemde de ulusal hazırlıklarımızı tamamlayarak Paris’teki 21. Taraflar Konferansı’nda 2020 sonrası iklim değişikliğine ilişkin bağlayıcı nitelikli bir anlaşmayı sonuçlandırmalıyız.

Teşekkür ediyorum.

Başarıyla sonuçlanacak bir İklim Değişikliği Konferansı diliyorum.

Sizleri saygıyla selamlıyor, Birleşmiş Milletler 69. Genel Kurulu’nun tüm ülkeler, halklar ve insanlık için hayırlara vesile olmasını diliyorum.

Başkanlığı üstlenen Sayın Sam Kutesa’yı tebrik ediyor, Sayın John William Ashe de, çalışmalarından dolayı teşekkür ediyorum.

Çok Değerli Delegeler,

Birleşmiş Milletler’in 69. Genel Kurulu’nu 1914’te başlayan I. Dünya Savaşı’nın 100. Yıl Dönümünde gerçekleştiriyoruz. I. Dünya Savaşı’na sahne olan coğrafyanın aradan geçen bir asırlık süreye rağmen, istikrar, huzur, barış ve refahtan halen yoksun olduğunu üzülerek müşahede ediyoruz.

Irak’tan Suriye’ye, Filistin’den Yemen’e, Mısır’dan Libya’ya, Afganistan’dan Ukrayna’ya kadar geniş bir coğrafya derin krizler içinde, insanlığın vicdanını yaralayan görüntülere sahne oluyor. 21. Yüzyıl’da hala insanlar açlıktan, salgın hastalıklardan ölüyor. Çocuklar ve kadınlar savaşlarda hunharca katlediliyor. Dünyanın zengin ülkeleri refah içinde yaşarken, fakir ülkeler açlık, kötü beslenme, salgın hastalıklar, eğitimsizlik sorunları ile boğuşuyor.

İklim değişikliği dünyamızın ve çocuklarımızın geleceğini tehdit eden bir unsur olarak, insanlığın karşısında önemli bir sınav olarak duruyor.

Bu manzara insan onuruna yaraşır bir manzara değildir. Ortada bütün insanlığı ve elbette Birleşmiş Milletler’i doğrudan ilgilendiren bir sorun var demektir. Burada Birleşmiş Milletler’in 69. Genel Kurulu’nda bir kez daha vurgulamak isterim: Çocukların öldüğü ve öldürüldüğü bir dünyada hiç kimse masum değildir. Hiç kimsenin can güvenliği yoktur. Hiç kimse de, sürdürülebilir barış ve refah içinde olamaz.

Sadece geçtiğimiz yıl dünya genelinde beş yaşın altında 6 milyon 300 bin çocuk hayatını kaybetti. Suriye’deki savaşta 17 bin çocuk hayatını kaybetti. 375 bin çocuk yaralandı. 19 bin çocuk en az bir organını kaybetti. Bu yıl içinde Filistin’in sadece Gazze Şeridi’nde en modern ve ölüm saçan silahların doğrudan hedefi olarak 490 çocuk katledildi. 3 bin çocuk yaralandı. Kameraların ve objektiflerin karşısında, yani dünyanın gözü önünde sahilde oynayan, parklarda koşuşturan, okullara, camilere sığınan, en güvenli yer bildikleri annelerinin kucağına kıvrılan çocuklar acımazsızca yok edildiler.

Filistin’de çocukların, kadınların hatta engellilerin katledilmesine dünyanın dikkatini çekmeye çalışanları susturmak için birtakım yaftaların kullanıldığını da ibretle izliyoruz. Irak’ta, Suriye’de işlenen cinayetlere, Mısır’da demokrasinin katledilmesine itiraz edenler, yine birtakım haksız ve asılsız ithamlara maruz kalıyor, anında teröre destek vermekle itham ediliyorlar.

“Basın özgürlüğü yok” diye bazı ülkeleri kıyasıya eleştirenlerin, Filistin’de öldürülen 16 gazeteciyi görmezden gelmesi, medya mensuplarına yapılan baskıyı duymazdan gelmesi, küresel vicdanın dikkatlerinden kaçmıyor.

Çok açık söylüyorum: Çocukların öldürülmesine, masum kadınların alçakça katledilmesine, halkın oyları ile gelmiş iktidarların silah ve tanklarla, darbe yoluyla devrilmesine seyirci kalanlar, sessiz kalanlar, tepkisiz kalanlar bu insanlık suçuna alenen ortak olmaktadır. Daha da önemlisi modern dünya tarafından sergilenen bu çifte standart, çok geniş halk yığınları nezdinde ciddi bir güvensizlik oluşturmaktadır.

Şu anda çatısı altında bulunduğumuz Birleşmiş Milletler’e, uluslararası kurum ve kuruluşlara karşı vicdanlarda oluşan güvensizlik duygusu, adalet duygusunu zedelemekte, milyonlarca insanı umutsuzluğa sevk etmektedir. Bugün karşı karşıya kaldığımız uluslararası terörün en temel beslenme kaynaklarından biri de, işte bu güvensizlik duygusudur. Mazlumlara yönelik çifte standart, çocukların katledilmesine karşı sergilenen kayıtsızlık, tüm dünyada teröre oksijen sağlamaktadır. Birleşmiş Milletler’den ve uluslararası kurumlardan umutlarını kesen kitleler, çaresizlik ve umutsuzluk içinde terörün tuzağına düşüyorlar.

Irak’ta yaşanan sorunlar, Iraklılar için adeta bir yıkıma dönüşmüştür. Son dönemde sorun Irak’ın sınırlarının dışına taşmış ve Irak maalesef terör örgütlerinin hareket alanı haline gelmiştir. Irak’ta yaşanan kriz, ülkem Türkiye başta olmak üzere, bütün bölge ülkelerini doğrudan etkilemektedir. Yeni kurulan hükümetle Irak’ın yeni bir başlangıç yapacağına olan umudumuzu muhafaza ediyoruz. Barış, huzur ve istikrar için Türkiye Irak halkının yanında olmaya devam edecektir.

Suriye meselesi de, aynı şekilde sınırları aşmaya başlamıştır. Filistin’de yarım asırdır devam eden sorun zaten bölgedeki birçok meselenin temel kaynağıdır. Filistin’de iki devletli çözümün derhal hayata geçirilmesi, Gazze üzerindeki ablukanın kaldırılması ve İsrail’in yanında bağımsız ve sürdürülebilir bir Filistin Devleti’nin kurulması, siyasi, insani ve ahlaki bir zorunluluktur. Bu kürsüde Filistin - İsrail olmak üzere iki devletli çözüm konuşuluyor, ama konuşmak yetmez, artık icraata ihtiyacımız var. Artık icra zamanıdır, laf zamanı olmaktan bu iş geçmiştir. Bir günde yüzlerce, binlerce insanın öldürüldüğü bir ortamda hala biz bunu konuşuyor olmakla, gerçekten Birleşmiş Milletler’deki sorumluluk duygumuzun nerelere vardığını göstermesi bakımından da tekrar soru işaretleri arka arkaya gelmektedir. Daha fazla gecikmeden, daha fazla mazlum insan, masum insan hayatını kaybetmeden, küresel vicdan daha fazla yaralanmadan Birleşmiş Milletler sorunlara ağırlığını koymalıdır.

Altını çizerek ifade etmek isterim ki, dünya 5’ten büyüktür. Birleşmiş Milletler Güvenlik Konseyi daimi üyesi 5 ülkenin dünya gerçekleri ile bağdaşmayacak şekilde Birleşmiş Milletler’i etkisiz hale getirmesi, küresel vicdanın kabul edebileceği bir durum değildir. Tüm alınan kararlar, bakıyorsunuz bir ülkenin iki dudağı arasındadır. Eğer “hayır” derse hayır, “evet” derse o zaman icraata geçilebiliyor.

Filistin’de sadece birkaç ay içinde 2 binden fazla masum insan katledilirken, Birleşmiş Milletler beklenen çözümü üretememiştir. Suriye’de 4 yıldır 200 binden fazla kişi katledilirken, 9 milyona yakın insan yer değiştirirken, Birleşmiş Milletler yine etkili çözümler sunamamıştır. Bakınız ben şunu da garipsiyorum: Kimyasal silahlarla 2 bin kişi ölürken, konvansiyonel silahlarla 200 bin kişi ölüyor. 2 bin kişinin kimyasal silahlarla ölmesini suç telakki eden zihniyet, konvansiyonel silahlarla 200 bin kişinin öldüğü yapıyı, anlayışı suç telakki etmiyor. Bu nasıl bir anlayıştır, nasıl bir zihniyettir? Önce bunu çözüme kavuşturmamız lazım. Neticesi ölüm olan; insanın ölümüne, canlıların ölümüne neden olan her türlü silahın kullanılması suçtur. İster kimyasal olsun, ister konvansiyonel olsun.

Mısır’da halkın oyları ile seçilmiş Cumhurbaşkanı darbe ile indirilirken, verdikleri oyun hesabını sormak isteyen binlerce masum katledilirken, Birleşmiş Milletler de, demokratik ülkeler de bunu sadece izliyor ve bu darbeyi yapan kişi meşrulaştırılıyor. Eğer demokrasi diyorsak sandığa saygı duyalım. Yok demokrasi değil de, darbe ile gelenleri savunacaksak, o zaman “Bu Birleşmiş Milletler niye var?” diye merak ediyorum.

Şu anda da Irak’ta yaşanan kontrolsüzlük, terör ve göç dalgaları karşısında Birleşmiş Milletler etkin bir tavır ortaya koyamıyor. Bu suskunluk, çaresizlik ve tepkisizlik durumunun daha fazla devam edemeyeceği açıktır. Küresel ve bölgesel sorunlara çözüm konusunda daha hızlı ve etkili karar alma mekanizmaları kurulmalı, Birleşmiş Milletler doğruyu savunma konusunda çok daha cesur olmalıdır.

Saygıdeğer Delegeler

Burada şu hususun altını özellikle çizmek istiyorum: Din adına terör kavramını hiçbir şekilde onaylamıyor, böyle bir tanımlamanın en başta dinlere yönelik büyük bir saygısızlık olduğuna inanıyoruz. Barış anlamına gelen “İslam” kavramının terör ile yan yana kullanılmasına da şiddetle karşı çıkıyoruz. İslam ile terörün yan yana kullanılması inciticidir. Aynı şekilde kendi insanlık dışı eylemlerine İslami etiketini yakıştıranlar da, başta İslam dinine olmak üzere, tüm dinlere ve insanlığa karşı çok büyük saygısızlık içerisindedir.

Değerli Dostlar,

Türkiye olarak bölgemizde barış ve refahın tesis edilmesi için yoğun bir gayret içindeyiz. Hiçbir ülkenin içişlerine karışmıyoruz. Bölgemizdeki her ülkenin toprak bütünlüğüne saygı gösteriyor, bunu güçlü şekilde savunuyoruz.

İsrail-Filistin meselesinde barışa, karşılıklı saygıya, iki devletli çözüme dayalı samimi bir çaba içindeyiz. Filistin meselesindeki hassasiyetimiz, herkesin hayat hakkının kutsal olduğu ilkesinden kaynaklanmaktadır. Bölgemizdeki meselelere ırk, din, mezhep ve çıkar temelli değil, sadece ve sadece insani, vicdani saiklerle yaklaşıyoruz.

Suriye’yi terk etmek zorunda kalan 1.5 milyon kişiyi topraklarımızda ve çok büyük oranda kendi imkanlarımız ile barındırıyoruz. Bakınız 1.5 milyon insan şu anda benim ülkemde, onları güvence altında tutuyoruz. Tüm gıdasıyla, ilacıyla, eğitimiyle, sağlık hizmetleriyle bütün bunları biz karşılıyoruz. Peki dünyadan size ciddi bir destek geliyor mu? Maalesef hayır. Suriyeli mülteciler için şu ana kadar kullandığımız kaynak 3.5 milyar doları aşmış durumdadır. Bugün yaklaşık 4 milyon Suriyeli mülteci var. Bunların 1.5 milyonu ülkemizde, geri kalanı Lübnan, Ürdün, Irak, Mısır ve diğer ülkelerde bulunuyor. Buna mukabil şimdi soruyorum: Zengin ve güçlü Avrupa ülkeleri sadece 130 bin Suriyeliyi kabul etmiş durumda. Bakınız 130 bin Avrupa’da, sadece benim ülkemde 1.5 milyon ve bunun dışında 2.5 milyon diğer ülkelerde. Suriye krizi giderek bölgesel ve küresel bir sorun haline gelmiştir. Buna insani ve siyasi açıdan ilgisiz kalınması artık mümkün değildir.

Gazze’de saldırılarda yaralanan 102 kişiyi ülkemize getirdik ve tedavilerini yapıyoruz. Irak’tan göçen 30 bin Ezidi’ye kucak açan biz olduk. New York’a hareketimizden önce Suriye’den kaçmak zorunda kalan Kürtlere sınırlarını açan ve onlara insani yardım sağlayan da yine biz olduk. Sadece son 5 günde ülkemize giriş yapan Suriyelilerin sayısını 150 bin olarak arkadaşlarım bana bildirdi.

500 yıl önce Avrupa’dan kovulan Musevilere sahip çıktığımız gibi, Avrupa içinde Hristiyan toplulukların haklarını tarih boyunca koruduğumuz gibi, bugün de dinlerine, mezheplerine, ırklarına bakmadan herkese kucak açıyor, yardım eli uzatıyoruz.

Gururla ifade etmeliyim ki, Türkiye milli gelirinin binde 21’ini insani yardımlara ayırarak dünyanın en cömert ülkesi oldu. Bütün bunların ötesinde tarihten miras aldığımız tecrübe ile terör, mezhep çatışmaları ve diğer krizlerde hakkı savunan ve tavsiye eden tarafsızlığımızı muhafaza ediyoruz.

Burada özellikle vurgulamak isterim ki:Türkiye teröre destek veren, göz yuman bir ülke değil. Bilakis teröre karşı en etkili mücadeleyi veren ülkedir. Zira terörden çok çekmiş bir ülkeyiz, 30 yıldır. Hala çekiyoruz.

Türkiye Antisemitizmin, İslamofobinin, her türlü ırkçılığın karşısında olan bir ülkedir. Şahsım Antisemitizmin bir insanlık suçu olduğunu ilan eden dünyadaki belki de istisna siyasilerden bir tanesidir. Ama aynı şekilde İslamofobinin de insanlık suçu olduğunu tüm dünyanın kabul etmesini özellikle vurguluyorum.

Kıbrıs’ta çözümü en fazla arzulayan ve çözüm yollarını zorlayan, Azerbaycan topraklarındaki işgalin sona ermesini savunan,Ukrayna başta olmak üzere kriz bölgelerinde toprak bütünlüğünü en güçlü şekilde savunan ülke Türkiye’dir.

Bölgesel ve küresel barışa her şekilde destek vermeye devam edeceğiz. Dostlarımız için eşsiz bir dost olmayı sürdüreceğiz. Terörün, zalimlerin, katillerin, özellikle de çocuk katillerinin karşısında dimdik duracak, demokrasi ve refahı daha güçlü, daha cesur şekilde savunmaya devam edeceğiz.

Bu idealler çerçevesinde her ülke ile yolumuz ortaktır ve güç birliği yaparız. Esasen insanlığın bugün arzuladığı ortaklık da işte budur.

Bu arada Türkiye’nin Birleşmiş Milletler Güvenlik Konseyi Geçici Üyeliği için 2015- 2016 yıllarında desteklerinizi beklediğimizi ifade ediyor, şimdiden destek veren ülkelere şükranlarımı sunuyorum.

69. Genel Kurul’un dünyanın her yerinde kanı, gözyaşını, yoksulluğu ve adaletsizliği giderecek bir sürecin başlangıcı olmasını  temenni ediyorum.

Genel Kurul’a ve Sayın Kutesa’ya başarılar diliyor, Birleşmiş Milletler üyesi tüm ülke ve halklara Türkiye’nin en kalbi selamlarını ve barış mesajlarını iletiyorum.

Teşekkür ediyorum.

Tabii sözlerimin başında değerli dostum Barack’a çok teşekkür ediyorum, böyle bir üst düzey organizasyonun gerçekleştirilmiş olması sebebiyle.

“Yabancı Terörist Savaşçılar” meselesi şüphesiz yeni bir olgu değil. Bu konu hep daha büyük bir sorunun yansıması, bir semptomu olarak ortaya çıkmıştır. Bugün de güney sınırlarımıza komşu devlet yapılarının çökmesi ve bunun doğurduğu istikrarsızlık ve kaos ortamı, terör örgütlerine faaliyet alanı kazandırmıştır. Bölge maalesef terörist savaşçılar için çekim merkezi haline gelmiştir.

Türkiye özellikle Suriye’de istikrarsızlığın başgöstermesinden itibaren, uluslararası topluma söz konusu tehdide ilişkin uyarılarını defaatle yapmıştır. Rejimin halka yönelik şiddet politikaları karşısında uluslararası camianın içinden bir türlü çıkamadığı atalet, Suriye’de El Kaide’nin yeniden canlanıp, rejimin desteğiyle IŞİD kimliği altında palazlanmasına zemin hazırlamıştır. IŞİD tehdidinin Irak’a yayılması ise, konjonktüreldir ve geçmiş hükümetin mezhepçi politikalarından beslenmiştir.

Uluslararası toplum birlik ve dayanışma içinde hareket ettiği takdirde, üstesinden gelemeyeceğimiz bir sınama yoktur. Uzun vadeli düşünüp kapsamlı, gerçekçi ve samimi bir yaklaşım benimsersek bu tehdidi de alt edebiliriz.

Türkiye, uzun zamandan beri aldığı tedbirlerle, yabancı terörist savaşçıların bölgeye akışına yoğun bir set çekme gayreti içindedir. Ancak bu Türkiye’nin tek başına yürütebileceği bir mücadele değildir.

Yabancı terörist savaşçı tehdidi, bu kişilerin kaynak ülkelerden ayrılmalarıyla başlamaktadır. Dolayısıyla bunlarla mücadele esas olarak kaynak ülkelerde başlamalıdır.

Öncelikli hedefimiz, bu kişilerin ülkemize girişlerinin engellenmesidir. Bu hususta uzun zamandır ilgili ülkelere, bizimle işbirliği yapmaları için çağrıda bulunmaktaydık. Üzülerek söylemeliyim ki, bu hususta da ağır davranılmıştır. Tehdidin vahametinin artması üzerine nihayet son dönemde kaynak ülkelerin bizimle bilgi paylaşmaya başladığını görmekteyiz. Bu sayede yabancı terörist savaşçılar tehdidi ile mücadele kapsamında 6300 dolayında kişiye giriş yasağı koyduk, bini aşkın yabancıyı sınır dışı ettik, havalimanlarında risk analiz grupları oluşturduk.

Burada bir kez daha vurgulamak istiyorum: Bu konuda Türkiye’nin işbirliğini bekleyen dost ve ortaklarımızın, ancak kendileri de gerçek bir işbirliği ruhu sergilemeleri halinde bu akışı durdurabiliriz. Bu mücadelede üzerinde hassasiyetle durulması gereken bir diğer konu ise, alınan tedbirlerin İslamafobik çevrelerce istismarına ve ortak medeni değerlerimizi incitmesine izin verilmemesidir.

Değerli Katılımcılar,

Türkiye yıllarca terör belasından çekmiş, terörizme binlerce evladını kurban vermiştir. Terörün yaşattığı acıyı en iyi bilenlerdeniz.

Dünyanın dört bir köşesinden gençlerin terörün ağına düşmesine herkesten önce biz mani olmak istiyoruz. Nitekim, Türkiye 2011’de Amerika Birleşik Devletleri ile birlikte Terörizmle Mücadele Küresel Forumu’nu kurarken tam da bu anlayışla hareket etmiştir.

Türkiye bu tehdidin bertaraf edilmesi için gerekli tüm bireysel, bölgesel ve uluslararası adımları atmakta, bu hususta daha da yoğun tedbirler almakta kararlıdır.

IŞİD eli kanlı bir terör örgütüdür. Hükümetimiz bu yönde en başından itibaren gerekli hukuki tedbirleri de almıştır. Terörle mücadelede ulusal çıkarlarımızın gerektirdiği her türlü adım, bölgesel istikrar ve insani gerekler göz önüne alınmak suretiyle atılacaktır.

Ülkemizin sınırları üzerinde büyük bir baskı mevcuttur. Suriye’deki çatışmaların başından bu yana her etnik grup ve mezhepten kabul ettiğimiz 1 milyon 300 bin Suriyeli mülteciye ilaveten, sadece geçtiğimiz hafta içinde IŞİD saldırılarından kaçan 140 binden fazla Suriyeli Kürt mülteci ülkemize sığınmıştır.

Halen Irak’tan gelen 70 bin Ezidiye de, geçici ev sahipliği yapıyoruz. Tüm bu fedakârlıklarımıza rağmen ve dayanışma beklentimize yeterince karşılık bulamamışken, haksız birtakım eleştirilere maruz kalmak; bu da bizi gerçekten üzmektedir. Türkiye’nin bu konudaki kararlılığı sorgulanamaz.

Uluslararası toplum da esasen tarihi bir samimiyet sınavından geçerken, dayanışmamızın gereğine inanıyorum. Sorunun köküne inildiği, arzu edilen dayanışma ve işbirliği sağlandığı takdirde sonuç alınmaması mümkün değildir.

Milyonlarca Suriyeli kardeşimizin güven içinde evine dönebildiği, bütün Iraklı kardeşlerimizin kendilerini Irak’ın parçası hissettikleri kalıcı bir barış, demokrasi ve istikrar ortamının sağlanması, hepimizin ortak hedefi olmalıdır. Türkiye bu hedef doğrultusunda yoğun çabalarını sürdürecektir.

Teşekkür ediyorum.

Sizleri en kalbi muhabbetlerimle selamlıyor, Dünya Ekonomik Forumu’nun İstanbul’da düzenlediği iki günlük özel toplantısına başarılar diliyorum. Başta Profesör Sayın Schwab olmak üzere değerli hanımefendilerine, tüm yönetici ve çalışanlarına, bu özel toplantıyı Türkiye’de, İstanbulumuzda gerçekleştirdikleri için teşekkür ediyorum. Bu özel toplantıya katılan tüm misafirlerimize de hoş geldiniz diyor, bu önemli buluşmaya verdikleri ve verecekleri katkılar için şimdiden şükranlarımı sunuyorum.

Değerli Katılımcılar,

Çok Değerli Dostlarım,

Uluslararası sistemde önemli kırılmaların yaşandığı, dünyanın her köşesinde siyasi, ekonomik ve sosyokültürel fay hatlarının belirgin olmaktan öte bir sürece girdiği bir dönemden geçiyoruz. Ekonomik krizler, yoksulluk ve gelir dağılımındaki dengesizlikler, bunun yanında enerji kaynakları üzerindeki baskılar, ülkeler ve toplumlar üzerinde çeşitli buhranlar oluşturuyor. Bazı ülkelerde rejimlerin halklarına karşı yürüttükleri sindirme ve şiddet politikaları, arkasında ağır enkazlar bırakmaya devam ediyor. Terör, daha fazla küreselleşmek, daha geniş coğrafyalara sirayet etmek suretiyle küresel barışı tehdit eder boyuta ulaşıyor. Şu anda Türkiye’de bir defa ulusal anlamda bir terörü yaşıyoruz, bölgesel bir terörle şu anda karşı karşıyayız, bir de uluslararası terörle iç içeyiz.

İklim değişikliği, Ebola tarzı salgın hastalıklar, çevre kirliliği, göç, yabancı düşmanlığı ve ırkçılık gibi sorunlar da küresel gündemin ilk sıralarındaki yerini muhafaza ediyor. Altını çizerek ifade etmeliyim ki, bütün bu sorunlar sadece belli ülkeleri, belli bölgeleri değil, artık yerkürenin tamamını tehdit eder bir boyuta ulaşmıştır. Ülkelerin tek başlarına bu sorunların üstesinden gelebilmesi artık mümkün görünmüyor. Küresel, siyasi ve ekonomik örgütlerin yüzyılımızın tüm bu sorunlarıyla baş edebilmek için güç birliği yapmaları artık gerekli bir hal almıştır.

Esasen bu düşüncelerimi hafta içinde katıldığım New York’taki Birleşmiş Milletler 69. Genel Kurulu’nun açılışında da ifade ettim. Gerek oradaki muhataplarımızla yaptığımız baş başa görüşmelerde, gerek İklim Zirvesi’nde, gerekse Genel Kurul’da bütün bu sorunların insanlığı ciddi manada tehdit eder hale geldiğini ve acil tedbir alınması gerektiğini vurguladım.

Başta Birleşmiş Milletler olmak üzere uluslararası siyasi ve ekonomik örgütler, insanlığı tehdit eden sorunlar karşısında tedbir almakta maalesef etkisiz kalıyorlar. Burada bir kez daha vurgulamak isterim ki, bunu Genel Kurul’da da söyledim, Başbakanlığım dönemimde de birçok yerde söyledim, şimdi burada tekrar ediyorum; dünya 5’ten büyüktür. Dünyanın kaderini bu 5 ülkenin eline bırakamayız. Artık dünya, İkinci Dünya Savaşı’nın şartlarını yaşayan bir dünya değildir.

İkili yaptığım görüşmelerin hepsinde ülkelerin devlet başkanları veyahut hükümet başkanları, “Çok haklısın, doğru söylüyorsunuz, dünya 5’ten büyüktür” diyorlar, ama kürsüye çıkıldığı zaman kimse kürsüde bunu konuşmuyor. Mesele buna inanıyorsak, Birleşmiş Milletler’in reforme edilmesi gerektiğine inanıyorsak, o zaman bu alanda ne gibi adımlar atılması lazım, bunun planlamasını yapalım. Fakat bu konuda ne yazık ki adım atılmıyor, herkes bir şeylerden çekiniyor. Acaba ben bunu konuşursam bana A ülke ne der? Acaba konuşursam B ülke ne der? Veya şu ülke ne der, bu ülke ne der? Kimse şunu düşünmüyor: Acaba, mesela Sayın Obama konuşmasında şu ifadeyi kullandı, “Haklının güçlü olduğu bir dünya”. İşte istediğimiz bu zaten. Haklının güçlü olduğu bir dünyayı eğer istiyorsak, o zaman bu 5 ülke dünyanın kaderine hükmetmemelidir. Olması gereken nedir? Bir, dönerli sistemin gelmesi lazım. Yani her kıtadan temsilcilerin temsil edildiği bir Birleşmiş Milletler Güvenlik Konseyi’nin olması lazım. Daimi üye, geçici üye ayırımının olmaması lazım. 15 üyeden mi oluşacak? 15 üye, ama bu 15 üye iki yılda bir değişebilir veya yılda bir değişebilir. Sürekli değişmek suretiyle şu anda 193 üyesi bulunan Birleşmiş Milletler üyesi tüm ülkelere orada sıra gelmelidir. Benim kaderim sürekli o 5 tane üyenin iki dudağının arasında olmamalıdır.

Şu anda Suriye’de zulüm var, Irak’ta zulüm var. Karar verirken ne deniyor, “Birleşmiş Milletler Güvenlik Konseyi ne der veya bu 5 üye ne der?” Geç onu, o 5 üyenin içinde herhangi bir üye ne der? Hayır diyorsa mesele bitmiştir, kimse onu değiştiremez. Peki, tüm dünya bir üyenin iki dudağının arasına mahkûm mu? Bunun değişmesi gerekiyor, bunu dillendirmemiz lazım. 200’e yakın ülkenin, 193 ülkenin üye olduğu Birleşmiş Milletler’de kararların Güvenlik Konseyi daimi üyesi 5 ülkenin dudakları arasında olması izah edilebilir bir durum değildir.

Aynı şekilde uluslararası birçok siyasi ve ekonomik örgütün küresel sorunlar karşısında insani ve vicdani bir duruş yerine çıkar odaklı bir duruş sergilediklerini görüyor, bunun da tehditleri teşvik ettiğini hep birlikte hissediyoruz.

Küresel sorunlar karşısında sergilenen kayıtsızlık, sorunların büyümesindeki en büyük etkendir. Ortadoğu’da demokratik halk hareketlerine ve hak arayışlarına karşı sergilenen vurdumduymaz, çifte standartlı, ön yargılı ve adaletsiz tutum, ne yazık ki terörün oksijeni olmuştur.

Şimdi ben soruyorum; şu anda genelleme yaparak dünyada demokratik rejimlerden yana mı olacağız, yoksa otokratik rejimlerden yana mı olacağız? Otokratik rejimlerin içerisinde öyle ülkeler var ki, halkı rejimden memnundur. Halk memnun olduğuna göre söyleyecek bir şey de yoktur. Ama öyle de rejimler var ki, halk orada korkuyor, herhangi bir şey söyleyemiyor. Demokratik rejimlere geldiğimiz zaman, demokratik rejimlerde de ne diyoruz; “Halkın iradesine saygı duyulması gerekir” diyoruz. “Halk neyi murat ettiyse, neyi istediyse ona saygı duyulması gerekir” diyoruz. Ama bakıyoruz ki maalesef halkın iradesinin tecelli ettiği bir ülkede, yüzde 52’yle geliyor, kendi bakanı darbesini yapıyor ve o darbeyle beraber meşruiyet kazanıyor. Nerede? Dünyanın değişik ülkelerinde ve demokrasinin beşiği denilen ülke bile bakıyorsunuz o meşruiyetini kabul ediyor. Ve çok enteresan Birleşmiş Milletler’de çıkıyor, konuşma da yapabiliyor.

Şimdi Birleşmiş Milletler darbecilerin konuşma yaptığı bir yer midir, yoksa gerçekten demokratik yollarla seçilmiş olanların gelip konuşma yaptığı bir yer midir? Veya halkının memnun olduğu otokratik rejimlerden gelenlerin konuşma yaptığı bir yer midir? Yok, herkesin gelip konuşma yaptığı bir yer ise, ayrı mesele. Ama eğer ben Tayyip Erdoğan olarak demokrasiye inanıyorsam, dolayısıyla antidemokratik yollarla iş başına gelenlerle aynı karenin içerisinde fotoğraf vermem, yer almam ve nitekim bu Genel Kurul’da da yer almadım. Onlarla beraber olamam. Çünkü ben kendimi o zaman halkıma anlatamam. Çünkü demokrasi mücadelesi öyle sıradan bir mücadele değil.

Bakınız yoksul, çaresiz ve haksızlığa uğradığına inanan halk kesimleri terörün ve terör örgütlerinin istismarına açık hale gelmiştir. Türkiye olarak çok uzun süredir sürdürülebilir olmayan bu gidişe dikkatleri çekiyor, başta terör ve İslamafobi olmak üzere yerel sorunların artık küreselleşmeye başladığını ifade ederek, yaklaşan sorunlar hakkında çağrılarımızı yapıyoruz.

Suriye’de Şam rejiminin katlettiği insan sayısı 250 bin rakamına ulaştı. Yer değiştirenlerin sayısı ise artık 7 milyon civarında. Sadece Türkiye’de 1,5 milyona yakın Suriyeli göçmen bulunuyor. Son haftalardaki göçmen akınıyla bu sayı daha da arttı.

Şimdi ben burada değerli dostlarıma sesleniyorum; bakın bütün bu olanlar, bütün bu gerçekler ortada, fakat kimse, “Ey Türkiye 1,5 milyon insan senin ülkene geldi. Acaba biz size destek olarak, yardım olarak ne yapabiliriz?” diyen yok. Şu ana kadar bize Birleşmiş Milletler Mülteciler Konseyi dahil olmak üzere gelen para 150 milyon. Peki bizim harcadığımız rakam ne şu anda? 4,5 milyar dolara ulaştı, ama kimse bir şey sormuyor, “Nasıl olsa Türkiye harcıyor” diyorlar. Kamplar, Türkiye’nin içinde değişik yerlerde ortaya çıkan tabii sosyolojik bazı sıkıntılar yaşıyoruz bu arada. Bütün bunlara katlanıyoruz, ama “Bu konuda acaba biz ne yapabiliriz?” diyen yok.

32 yıldır biz terörle mücadele ediyoruz. Şu anda ortaya bir IŞİD terörü çıktı, yeni değil bu. El Kaide’den türedi. El Kaide’den Irak’ta ayrıldı, Suriye’de palazlandı ve tekrar ne yaptı, Irak’a döndü ve Irak’ın üçte birini şu anda işgal etmiş vaziyetteler. Böyle bir durum var. Aynı şekilde bölgede başka terör örgütleri de var.

Peki, ey dünya IŞİD gibi bir terör örgütü çıkınca ayaklanıyorsun da, PKK gibi bir terör örgütü ortadayken niye ayaklanmıyorsun? Orada niye sesin çıkmıyor? Ona karşı niye ortak bir mücadele verelim demiyorsun? Şimdi ben bunu anlamakta da zorlanıyorum. Dünya eğer siyaset, adalet üzere kurulu olursa, onun bir anlamı vardır, ama eğer siyaset adaletten kopuksa orada bir netice almak mümkün değildir ve şu anda bizim yaşadıklarımız ortada.

Şam’da artık tamamen gayrimeşru hale gelmiş rejime gösterilen müsamaha ve kayıtsızlık, ortaya böyle acı bir tablonun çıkmasına zemin hazırlamıştır. Birleşmiş Milletler, diğer uluslararası örgüt ve devletlerin kayıtsızlığı tarihin en büyük dramlarından birine maalesef oksijen sağlamıştır. Mısır’da az önce söyledim, halkın oylarıyla seçilen bir cumhurbaşkanının darbeyle indirilmesi, ardından toplu katliamların yapılması, yakın siyasi tarihimizde var mı böyle bir şey ya? Bir günde 5 bin küsür insanın öldürüldüğü bir yer var mı? Böyle bir olay oluyor, bakıyorsunuz bu katliamı yapan insan el bebek gül bebek kürsüye çıkarılıyor. Bu nasıl bir yaklaşımdır, nasıl bir anlayıştır? Ve buna da modern dünyanın tamamen kayıtsız kalması, aynı şekilde Mısır ve bölge ülkelerinde, insanların vicdanlarında tamiri zor yaralar açmıştır.

Neredeyse bir asırdır devam eden Filistin dramı, bölge halklarında umutsuzluğun ve güvensizliğin yer etmesine sebep olmuştur. Irak’ta eski rejimin devrilmesinin ardından başlayan süreç, Irak’a huzur ve demokrasi getirmemiş, tam tersine ardında çok büyük bir trajedi bırakmıştır. Bağdat yönetimine karşı yaptığımız dostane uyarılar ne Bağdat yönetimi ne de Irak üzerinde etkili ülkeler tarafından dikkate alınmış, bugün ise sorun daha derin ve çetrefilli bir hale gelmiştir.

Değerli Dostlar,

Başta Ortadoğu olmak üzere kriz bölgelerindeki durum sürdürülebilir değildir. Bu sorunlar artık yerel olmaktan, lokal olmaktan çıkmış, küresel boyut kazanmıştır. Ateş daha fazla ülkeye değmeden, daha fazla terör ve çatışma üretmeden el birliği içinde derhal söndürülmelidir.

Şu anda Irak ve Suriye’deki terör örgütüne yönelik bir koalisyon tarafından yapılan operasyon hiç kuşkusuz önemlidir, ancak bunun yeterli olmadığını, sorunlara kalıcı çözümler üretecek mekanizmaların da devreye girmesi gerektiğini hatırlatmak isterim. Havadan bomba atmak soruna ancak geçici bir çözüm sağlar, sorunun üzerini örter. Suriye’ye öncelikle insani yardım ulaştırılması konusunda acil adımlar atılmalıdır. Suriye’nin toprak bütünlüğü korunacak şekilde anayasal ve her kesimin eşit şekilde temsil edilebileceği parlamenter sistemin oluşturulması da artık ertelenemez bir durum olarak karşımızdadır. Irak’ta her kesimin varlığına saygı gösterecek, her kesimin güvenliğini sağlayacak, bütün tarafların eşit temsilini temin edecek reformlar da gecikmeden hayata geçmelidir.

Şu anda yapılacak operasyonlar, oluşturulan koalisyon, sadece Irak’a yönelik olmaz. Hem Irak hem Suriye’yi hedef almalıdır. Hem Irak hem Suriye’yi hedef alacak böyle bir operasyon ve böyle bir koalisyonun içerisinde, biz Türkiye olarak zaten dışında kalamayız. Niye kalamayız? Çünkü 1250 km sınırı olan biziz ve hedef ülke yine biziz. 1,5 milyon insan bizim ülkemize gelip giriyor, sığınıyor. Bizim bu adımı atmamız lazım ki, bölgede bir defa güvenliği temin edelim. Onun için yaptığımız görüşmelerde ben hep şunu söyledim: Bir, bir defa uçuşa güvenli bölge noktasında bu adımı atmamız şart. İki, güvenli bölge şart. Üç, Eğit-Donat noktasında adımın atılması şart. Bunlar öncelikli, bunların bir defa yapılması gerekli.

Şu olmaz bu olmaz şu olur… Hayır, bunların üçünün de olması lazım. Çünkü biz olaya sadece bir terör örgütü açısından bakmıyoruz. Aynı zamanda Suriye rejimi üzerinden bakıyoruz. Temenni ederim ki, Irak'ta yeni oluşan rejim, yeni oluşan hükümet başarılı bir orada uygulama, performans sergiler ve böylece orada da karaya yönelik atılacak adımlarda, bundan önceki başbakan döneminde yaşananları tekrar yaşamayız. Çünkü bundan önceki başbakan ne yaptı? Terör örgütü Irak'a girdiğinde ordularını çekti ve bütün silahları da onlara bıraktı ve o silahlar şu anda o terör örgütünün elindeki silahlar. Bunu görmemiz lazım.

Uluslararası toplum acaba Filistin'de, Mısır'da, Libya'da daha fazla inisiyatif alamaz mıydı? Niye almadı? Bölgeyi derinden etkileyen bu ve benzeri sorunlara kalıcı çözümler üretilmesine yardımcı olamaz mıydı? Niye olmadı?

Türkiye olarak bölgemizdeki sorunların çözümünde siyasi diyalogun en geçerli yöntem olduğuna inancımızı bizler muhafaza ediyoruz. Bazı komşularımızın içinde bulundukları çatışma ortamının sona erdirilmesinde, halklarının beklentilerini karşılayacak demokratik ve kapsayıcı düzenlerin tesis edilmesinin ilk şart olduğuna inanıyoruz. Zira siyasi istikrar olmadan, ekonomik atılımlar gerçekleştirilmesi ve toplumun tüm kesimlerine yayılan uzun vadeli bir kalkınma sağlanması mümkün değildir.

Türkiye, bölgesel işbirliği dinamiklerini harekete geçirmeyi hedefleyen girişimlere öncülük etmiştir. Balkanlardan Kafkaslara, Akdeniz’den Karadeniz’e kadar bölgesel aktörlerin ortak projeler etrafında bir araya gelmeleri ve bölgesel sahiplenmenin sağlanması için somut adımlar attık, atmaya devam edeceğiz. Enerjiden ulaşıma, ticaretten turizme her alanda işbirliğinin güçlendirilmesine çalıştık. Türkiye’nin uzun dönemli refahı, ulusal ölçeği aşan bir ekonomik perspektifle mümkündür. Yakın komşularımızla yürüttüğümüz İkili Yüksek Düzeyli Stratejik İşbirliği Konsey uygulamaları bu açıdan büyük öneme sahip olduğu gibi, uluslararası diplomasiye de özgün bir katkı getirmiştir.

Değerli Katılımcılar,

Türkiye genç ve nitelikli işgücü, dinamik ve istikrarla büyüyen ekonomisi, rekabetçi özel sektörü, büyük ölçekli iç pazarı, yerleşmiş mali disiplini, gelişen altyapısıyla Avrupa’nın en büyük 6., dünyanın en büyük 17. ekonomisi olarak yükselen bir güç konumundadır. Türkiye 2002 yılından itibaren uyguladığı köklü reformlarıyla istikrarlı bir büyüme çizgisi yakalamıştır. Ülkemiz, kamu maliyesinin ve bankacılık sisteminin güçlendirilmiş olması sayesinde 2008'de başlayan küresel ekonomik krizden asgari düzeyde etkilendi. Ekonomisi 2010 ve 2011 yıllarında %9 civarında büyüyen Türkiye, Çin Halk Cumhuriyeti’nin ardından büyüme hızı en yüksek ikinci ülke oldu. Türk ekonomisi 2013 yılı sonu itibariyle de tüm olumsuzluklara rağmen %4 büyüdü.  Büyüme oranının 2014 yılında %4, 2015 ve 2016 yıllarında %5 olarak gerçekleşmesi, şu anda öngörülüyor. Şüphesiz bu başarı düzenli ve planlı bir çalışmanın sonucudur.

Son 12 yıllık dönemde sağlanan siyasi istikrar, önemli yapısal reformların gerçekleştirilebilmesine zemin hazırladı. Oluşturulan bir güven ortamı var. İnşa edilen istikrar sonucunda enflasyon ve kamu açıkları gibi temel makroekonomik istikrarsızlık unsurları büyük oranda sorun olmaktan çıktı. Ekonominin kırılganlığı azaltılırken, piyasaların rekabetçi bir ortamda serbestçe işleyişi sağlandı.

Burada bazı örnekler vereceğim, bazı rakamlar vereceğim. 2002 yılında milli gelirimiz 230 milyar dolardı. Bugün 2013 sonu itibariyle milli gelirimiz 820 milyar dolara ulaştı. Cumhuriyetimizin kuruluşunun 100. yıl dönümü olan 2023 yılında hedef 2 trilyon dolara ulaşacağımız istikametinde. Aynı şekilde kişi başına milli gelir 2002 yılında 3500 dolarken, bugün 3 kat artarak 10.500 dolara ulaştı. Onun da 2023’te hedefimiz 25.00 dolara ulaşması. Bu asla hayal değildir. İstikrarı koruyarak, güven ortamını muhafaza ederek, mali disiplin ve para politikalarımızı dikkatle uygulayarak inşallah bu hedeflere ulaşacağız.

Tabii bütün bunlar olurken, bir şey daha var. Nedir o? Bakıyorsunuz kredi derecelendirme kuruluşları, Türkiye ile ilgili zaman zaman durağan, bazen eksiye yönelik böyle saçma sapan açıklamalar yapıyorlar. Yani bunlar, ekonomik değil, bunlar bilimsel açıklamalar değil. Bundan önce başka kredi derecelendirme kuruluşu da yapıyordu. Bunlara bir de biz bedel ödüyoruz. Dedik ki, “Buna artık biz bedel ödemekten çıkalım, artık biz daha bu konularda dürüst hareket edenlerle çalışalım.” “Şu anda iki tanesi var, onlar dürüst çalışır” diye düşünüyorduk. Baktık ki, şimdi onlar da siyasi kararlar veriyorlar. Yani bölgede ekonomik olarak batmış, bitmiş ülkeyi birden hemen böyle 6 kat onları yükseltiyor, ama Türkiye'yi bu noktada tutuyor. Bu nasıl bir samimiyettir, bu nasıl bir dürüstlüktür? Böyle bir şey olabilir mi? Ha olması gereken ne? Olması gereken, bunlara diyeceksin, “Hadi siz yolunuza biz yolumuza” diyeceksin. Biz kredi derecelendirme kuruluşlarıyla buraya gelmedik ki. Biz medyanın attığı başlıklarla buraya gelmedik ki. Biz, iş adamlarımızla, çiftçimizle, sanayicimizle, onlarla buralara geldik. Bundan sonra da yine onlarla beraber yürüyeceğiz. İhracatçılarımızla beraber yürüyeceğiz. Bu gerçekleri de görmemiz lazım.

Değerli Dostlar,

Eğer bu tür önemli kuruluşlar, siyasi kararlar vermek suretiyle ülkelerin kaderi üzerinde baskı oluşturmaya çalışırlarsa, bu dünyada ekonomik noktada da adaletin maalesef tamamıyla yok edilmiş olması anlamına gelir.

Türkiye 1 Aralık 2014 tarihinden itibaren bakınız G-20 Platformu'nun Dönem Başkanlığı’nı bir yıl süreyle üstlenecek. Türkiye olarak üstleneceğimiz sorumluluğun farkındayız. İçerik ve organizasyon hazırlıklarımız hızla devam ediyor. Brisbane Liderler Zirvesi'nin ardından önceliklerimizi nihai hale getirecek ve 1 Aralık tarihinde de G-20 üyeleriyle ve uluslararası kamuoyuyla bunu paylaşacağız.  Küresel ekonomiye yönelik risk ve belirsizlikleri bertaraf etmek için, G-20 üyelerinin küresel krizin hemen ardından sergilediği işbirliği ve kararlılık ruhunu muhafaza etmesi büyük bir ihtiyaçtır. 2015 yılında mutlaka bu yönde yeni adımlar atılmalıdır. Ayrıca G-20 ülkelerinin ortaya koyduğu taahhütlerin büyük bir kararlılıkla yerine getirilmesi de büyük önem arz ediyor.

Özellikle ülkelerce verilmiş taahhütlerin uygulanması sürecinin yakından takibi, temel amaçlarımız arasında olacaktır. Büyümenin lokomotifi olan uluslararası ticaretin desteklenmesi ve yatırımların önünün açılmasına da büyük önem veriyoruz. Bu itibarla G-20 Dönem Başkanı olarak çok taraflı ticaret sisteminin güçlendirilmesini, temel önceliğimiz olarak belirledik. Korumacılıkla mücadele ve ticareti kısıtlayıcı önlemlerin azaltılması konusunda güçlü bir irade ortaya koyacağız. Altyapı başta olmak üzere, yatırım çalışmalarına büyük önem vereceğiz. Yatırımların büyümeye olan katkısına daha güçlü bir vurgu yapacağız. Gelişmekte olan ülkelerin başta IMF olmak üzere, küresel finansal kuruluşlardaki temsilinin iyileştirilmesi yönündeki girişimlere de devam edeceğiz. Başkanlığımız döneminde ayrıca dayanıklı bir finansal sistemin tesis edilmesi amacıyla daha dengeli bir finansman yapısının teşvikini de gündeme taşıyacağız.

Bir diğer önemli husus ise, düşük gelirli ülkelerin kalkınmasıdır. G-20 çatısı altında düşük gelirli ülkelere ilişkin güçlü bir vurgunun tesisi, en önemli önceliklerimiz arasındadır. Diğer ülkelere ve paydaşlara yönelik açılım çabaları, G-20'nin meşruiyetinin güçlendirilmesi bakımından özel bir önem taşıyor. G-20 üyesi olmayan ülkeleri, uluslararası kuruluşları, sivil toplum temsilcilerini, ticaret birliklerini, araştırma merkezlerini, diğer kar amacı gütmeyen kuruluşları kapsayacak şekilde dışa açılım politikası izleyeceğiz. Böylelikle daha kapsayıcı ve demokratik bir G-20 idealimize de bir adım daha yaklaşmış olacağız.

Değerli Katılımcılar,

Burada enerji, girişimcilik ve altyapı yatırımları hakkında da bazı düşüncelerimi sizlerle paylaşmak istiyorum. Türkiye, ispatlanmış petrol ve doğalgaz rezervlerinin dörtte üçüne sahip bölge ülkeleriyle, Avrupa’daki tüketici pazarları arasında oldukça önemli bir konuma sahip. Bu ayrıcalıklı konumu Türkiye'ye enerji güvenliği noktasında fırsatlar sağlamakta, aynı zamanda sorumluluklar da yüklemektedir. Türkiye'nin ana önceliklerinden birisi, istikrarlı bir şekilde artan enerji talebini karşılamaktır. Türkiye ayrıca çeşitli projeler vasıtasıyla Avrupa'nın enerji güvenliğine de katkı sağlamak arzusundadır.

Azerbaycan başta olmak üzere dost, kardeş ve müttefik ülkelerle birlikte Doğu-Batı Enerji Koridoru’nu geliştirdik. Bakü-Tiflis-Ceyhan ve Bakü-Tiflis-Erzurum boru hattı projeleri, bu Koridor’un başarıyla hayata geçirdiği iki temel bileşenidir. Türkiye ve Azerbaycan tarafından Trans Anadolu Doğalgaz Boru Hattı Projesi, yani kısa adıyla TANAP geliştirilmiştir.

Girişimcilik, önemsediğimiz, desteklediğimiz ve teşvik ettiğimiz bir başka alan. Türkiye, KOSGEB gibi kurumlarla girişimci ruhlara hayallerini gerçekleştirebilmeleri için fırsatlar sunmakta ve TÜBİTAK gibi kurumlarla da onların katma değeri yüksek sektörlerde var olabilmelerinin önünü açmaktadır. Bu alanda Türkiye, tecrübelerini tüm dost ve kardeş ülkelerle paylaşarak birlikte büyüme gündemiyle hareket etmektedir.

Son 12 yılda altyapı alanında çok büyük adımlar attık. 17 bin kilometrenin üzerinde bölünmüş yol inşa ettik. Yüksek Hızlı Tren Projesi’ni hayata geçirerek Avrupa'nın 6., dünyanın da 8. yüksek hızlı tren işletmecisi konumuna yükseldik. “Asrın Projesi” olarak tanımladığımız Boğazın altından geçen Marmaray'ı işletmeye açarak, Avrupa ve Asya kıtalarını Boğazın altından tüp geçitle birbirine bağladık. Şimdi önümüzdeki yıl, ayrıca otomobille yine Boğazın altından geçebileceğimiz tüp geçidi inşallah bitireceğiz.

Ve Türkiye'nin her yerinde bölünmüş yol, demiryolu, yüksek hızlı tren hatları, liman, havalimanı, okul, hastane, konut yatırımlarımız çok hızlı şekilde devam ediyor. Ve ayrıca 3. köprü olarak Yavuz Sultan Selim Köprüsü'nü inşa ediyoruz. O da önümüzdeki yılın sonuna kadar yine bitmiş olacak. Ve bu attığımız adımlarla, Türkiye nereden nereye geldiğini ispatlaması bakımından önemli bir ülke olduğunu ispatlamış durumdadır. İstanbul’da dünyanın 1 numarası olacak bir havalimanı şu anda inşa ediliyor. Yine İstanbul'da değerli dostlar bu 3. köprümüzün bir özelliği de, 4 gidiş ve 4 geliş olmak üzere şeritlerin dışında, bir de raylı sistemin bu köprü üzerinde olmasıdır.

Bilişimde, eğitimde, sağlıkta yatırımlarımız aynı şekilde devam ediyor. Bütün bu yatırımları destekleyecek şekilde demokratikleşme adımlarımız da Türkiye'nin ufkunu açıyor. Çözüm Sürecini başlattık ve kararlı şekilde ilerletiyoruz. Avrupa Birliği’ne tam üyelik yolunda kararlılığımızı muhafaza ediyoruz. Türkiye'yi son 12 yılda önemli demokratik reformlarla buluşturduk, bunları daha ileri seviyelere taşımanın mücadelesini sürdürüyoruz.

Çok Değerli Konuklar,

Değerli Dostlarım,

Güçlü ekonomisi, genç nüfusu, tabii zenginlikleri ve stratejik coğrafi konumuyla Türkiye bölgesinden dünyaya açılan bir fırsat penceresi ve yatırımlar için en cazip ülkelerden birisidir. Bölgemizde ve dünyada en güçlü şekilde barış ve dayanışmayı savunuyor, ülke içinde de toplumsal huzuru, refahı artırmanın mücadelesini veriyoruz.

Bölgede yaşanan tüm olumsuzluklara rağmen Türkiye istikrarla, güvenle büyümesini sürdürüyor. Hiç kuşkusuz Türkiye'nin tesis ettiği bu istikrar ve güven ortamından rahatsız olanlar, Türkiye hakkında aldatıcı değerlendirmeler yapanlar, bunları da mümkün olduğunca yaygınlaştırmaya çalışanlar var. Ve ulusal, uluslararası medyada Türkiye hakkında çıkan kimi haberlere temkinli yaklaşılmasını burada özellikle hatırlatmak isterim. İşte son aylarda ulusal ve uluslararası medyada Türkiye'nin teröre destek verdiği yönünde bazı asılsız haberler yapıldı ve çok çirkin bir karalama kampanyası yürütüldü. 49 konsolosluk mensubumuzun IŞİD elinde bulunması, temkinli olmamızı ve temkinli davranmamızı gerektiriyordu. Ve önceki Cuma gerçekleşen başarılı bir operasyonla vatandaşlarımızı IŞİD'in elinden aldık. IŞİD karşısında temkinli, dikkatli ve soğukkanlı duruşumuzu farklı yerlere çekmeye çalışan, bunu da bir karalama kampanyasına dönüştürenler, inanıyorum ki mahcup olmuşlardır. Ciddi bir itibar kaybına uğradılar.

Türkiye’ye yönelik bir başka ön yargılı yaklaşımı da, ne yazık ki yurt dışında gördük. Başbakanımızla beraber bizler, Ankara'da bir camiden çıkıyoruz ve o görüntüyü “İşte IŞİD'in militanlarının olduğu bölge” diye veriyorlar. Daha sona tabii kendileri uyarılıyor, uyarıldıktan sonra da yanlış olduğunu yazıyorlar. Hele şükür ki bunu yazabildiler. Çünkü yazmadıkları zamanlar da oldu.

Türkiye bölgenin parlayan yıldızıdır, dünyanın parlayan yıldızıdır. Bunu muhafaza edeceğiz. İnşallah ışığını daha da güçlendirecek. Türkiye’nin başarısı da, çok geniş bir coğrafya için iyi örnek olmaya devam edecek.

Sözlerime ben burada son verirken, bir kez daha Dünya Ekonomik Forumu’na, Sayın Schwab ve çalışma arkadaşlarına, tüm katılımcı dostlarımıza, bu özel toplantıyı İstanbul’da gerçekleştirdikleri için teşekkür ediyorum.

Toplantının başarılı geçmesini temenni ediyor, hepinizi sevgiyle, saygıyla selamlıyorum.

Sizleri en kalbi duygularımla selamlıyor, bugünden itibaren hızla tüm dünyaya yayılacak, inşallah kısa süre zarfında tüm dünya tarafından tanınacak logonun ve sloganın hayırlara vesile olmasını, başarılı olmasını Cenab-ı  Allah’tan niyaz ediyorum. 

Ekonomi Bakanlığımıza ve Türkiye İhracatçılar Meclisi’ne uzun zamandır üzerinde çalıştıkları bu tasarımlar için şahsım, ülkem ve milletim adına teşekkür ediyorum. Bu tasarımların oluşmasında emeği geçen yerli ve yabancı tüm kuruluşlara, tüm çalışanlara da ayrıca şükranlarımı sunuyorum. Başta Kültür ve Turizm Bakanlığımız olmak üzere, tasarıma katkı veren ve verecek olan tüm bakanlıklarımıza, kurum, kuruluş ve sivil toplum örgütlerine, özellikle de medyamıza şimdiden teşekkür ediyorum. 

Evet, bu tasarımın çok uzun süredir üzerinde çalışılıyordu. İş adamlarından reklam ajanslarına, ihracatçılarımızdan siyasetçilere, sivil toplum örgütlerimizden vatandaşlara kadar çok geniş yelpazede görüşler alındığını biliyorum. Başbakanlık görevinde bulunduğum esnada taslakları şahsen ben de görme fırsatı buldum. Önerilerimi, tavsiyelerimi arkadaşlarımıza ilettim. Sonuçta Ekonomi Bakanlığı ve Türkiye İhracatçılar Meclisi’nin ön ayak olduğu, ama bugün itibarı ile tüm Türkiye’ye mâl olacak, tüm dünya tarafından tanınacak bir tasarım ortaya çıktı. 

Esasen buna benzer süreçleri, geçmişte Başbakanlık yaptığım hükümetler döneminde de tıpkı böyle bir heyecanla yaşamıştık. 

Bildiğiniz gibi 28 Ocak 2004’te bir yasa çıkardık, Türk lirasından altı sıfırın atılması sürecini başlattık. 2004 yılı boyunca Merkez Bankamız çok titiz bir şekilde hazırlıklarını yaptı ve Yeni Türk lirası adı altında yeni banknot ve madeni paraları 1 Ocak 2005 tarihinde tedavüle soktu. Bu yeni banknot ve madeni paraların tanıtımını da yine bizzat ben ve bakan arkadaşlarım birlikte yapmıştık. 

Yeni Türk lirası o dönemde mevcut paralarla aynı tasarımı taşıyordu, ancak altı sıfır olmaksızın basılmıştı. Ardından 1 Ocak 2009 tarihinde milletçe yine bir başka heyecanı yaşadık. Geçici olarak tedavüle girmiş yeni Türk Lirası’ndan “yeni” ibaresini kaldırdık, yeni tasarımlarıyla Türk Lirası’nı kullanmaya başladık. Dünyanın ilgi ile izlediği çok başarılı bir operasyon gerçekleştirdik. Allah’a hamdolsun, hiçbir aksaklık yaşanmadı. Altı sıfırın atıldığı yeni paramız sadece Türkiye’de değil tüm dünyada beğeni topladı, ilgi çekti ve Türk Lirası nihayet itibarına yeniden kavuşmuş oldu. 

Yine bugün yaşadığımıza benzer bir heyecanı Türk Lirası’nın simgesini hazırlarken ve kamuoyuna açıklarken yaşadık. Dünyada ki tüm güçlü ve saygın para birimlerinin bir logosu vardı, ancak Türk Lirası için sadece TL kısaltması kullanılıyordu. Güzel, sade, kolay yazılabilir bir logo hazırlandı, kamuoyuna tanıtıldı ve bu logoda çok hızlı yaygınlaşarak vatandaşlarımız tarafından kullanılmaya başlandı. Şu anda çarşıda, pazarda etiketlere baktığımızda bu logonun kullanıldığını ve artık iyice benimsendiğini görüyoruz. 

Evet, işte bugünde Ekonomi Bakanlığımız ve Türkiye İhracatçılar Meclisi tarafından hazırlanan aynen Yeni Türk Lirası logosu gibi önem arz eden bir başka logoyu, bir başka milli tasarımı Türkiye ve dünyaya tanıtıyoruz. İnşallah bugünden itibaren Türkiye’de üretilen ürünlerin artık üzerinde “Made InTurkey” damgası yerine artık bu logo olacak. Dünyanın neresinde olursa olsun, bu logoyu görenler o ürünün Türkiye’de üretildiğini, Türkiye’den ihraç edildiğini anlayacaklar. 

Logo ile birlikte kullanılan sloganın yani “Discover The Potential”, bu ibarenin de son derece isabetli seçildiğine inanıyorum. Şimdi burada tabii bir başka yaklaşım ortaya koyacağım, o da şudur: Açıkçası çeviride potansiyel kelimesi yerine, köken itibariyle de Türkçe olan “güç” kelimesinin kullanılmasının da daha uygun olacağı arzusundayım. Yani “Gücü Keşfet”. Bu noktada böyle bir yaklaşım, inşallah bugünden itibaren tüm dünyada Türkiye’yi ve Türkiye ürünlerini bu logoyla ve “Gücü Keşfet” sloganıyla tanıtıyor olacağız. Bizim dünyaca tanınan markalarımız zaten itibara sahipti, en önemlisi de güvene sahipti. Bu logo ve sloganla inanıyorum ki ürünlerimizin gücüne güç katılmış, itibarına itibar katılmış, güvenine de güven katılmış olacaktır. 

Bu önemli logo ve sloganın bir kez daha hayırlı olmasını diliyorum. Emeği geçenleri tekrar tebrik ediyor, elinize sağlık diyor, herkese şahsım, ülkem ve milletim adına teşekkür ediyorum. 

Değerli Kardeşlerim, 

Hiç kuşkunuz olmasın ki, şu andan itibaren gerek logoya gerek slogana yönelik birçok eleştiriler gelecektir. Yeni Türk Lirası ve sıfırları atılmış Türk Lirası banknotlarını tanıttığımızda belli kesimlerden çok acımasızca eleştiriler yapılmıştı. Hatta “Bu altı sıfır atıldığı zaman enflasyon patlar” deyip, “Eğer, bu başarılı olursa Taksim’e çıkar eşek gibi anırırım” diyen köşe yazarları olmuştu. Hala yazmaya devam ediyorlar, ama Taksim Meydanı’na çıkmadılar. 

Değerli Arkadaşlarım, 

Bugün baktığımızda hem banknotlarımızın hem de TL logosunun sorunsuz şekilde kullanıldığını, benimsendiğini görüyoruz. Karamsar senaryoların hiçbiri gerçekleşmedi. Yeni paraların enflasyon üzerinde hiçbir olumsuz etkisi olmadı. Ödemeler üzerinde, ticarette, çarşıda, pazarda yeni paralardan dolayı öyle seslendirildiği gibi olumsuz hadiseler de yaşanmadı. Toplum yeni para birimine çok kısa sürede adapte oldu. Değişime anında ayak uydurdu ve sanki yıllardır kullanıyormuş gibi, yeni paraları ve yeni logoyu kullanmaya başladı. 

Bugün tanıtımı yapılan slogan ve logonun da yapılacak tüm olumsuz eleştirilere rağmen hızla benimseneceğine, hızla kullanıma girip yaygınlaşacağına ben yürekten inanıyorum. Özellikle, bizim KOBİ’lerimiz, sanayicilerimiz, ihracatçılarımız, değişim konusunda dünyada gerçekten farklı bir yere sahipler. Onların bu logoyu hızla ürünlerine, ambalajlarına, paketlerine basıp, logonun yaygınlaşmasına katkı sunacaklarını tahmin ediyorum. Tabii bu logo ve sloganın yaygınlaşmasında uluslararası markalarımıza da büyük görev düşüyor. Örneğin, Kültür ve Turizm Bakanlığımızın artık uluslararası bir turizm markası olan Türkiye’yi bu logo ile tanıştırmalarını bekliyoruz. Aynı şekilde örneğin Türk Hava Yolları gibi uluslararası ölçekte büyük bir markamızın da bu logo ve slogana sahip çıkıp, onu dünyanın onlarca ülkesine taşıyacaklarına inanıyorum. Yani Barcelona’yı, Real Madrid’i filan falan bunları taşıyabilirsin, o ayrı bir konu, ama önemli olan bu, bunu tabii ısrarla taşıyacak. 

Bu yeni logo ve sloganı esasen Yeni Türkiye’nin, güçlü Türkiye’nin, artık küresel iddiaları ve hedefleri olan bir Türkiye’nin özgüven simgesi olarak görüyorum. Evet, bu tasarım ve “Gücü Keşfet” sloganı, Yeni Türkiye’nin özgüveninin simgesidir, özgüvenin sloganıdır. 

Biz sadece bu logoyu markalarımızın üzerine basmakla yetinmeyeceğiz, bu özgüven logosunu basabileceğimiz artık çok daha fazla marka üretmenin de mücadelesini kararlılıkla yürüteceğiz. Evet, mevcut markalarımız artık bize yetmiyor. Dünya mağazalarında, piyasalarında, pazarlarında kendisine yer bulan markalarımızla gurur duyuyoruz, ama bunları artık sayıca yetersiz görüyoruz.

Türkiye ekonomisi artık marka meselesine, marka ihtiyacına gelmiş dayanmıştır. Bizim istikrarlı bir şekilde büyürken, ihracatımızı son derece hızlı şekilde artırırken, artık enerjimizin önemli bir kısmını bu marka konusuna ayırmamız gerekiyor. 

Arkadaşlar, 

Yeni markalar üretecek güce yani potansiyele ziyadesiyle bu heyet sahiptir. Eğer fikir derseniz Allah’a hamdolsun parlak fikirlere, yenilikçi fikirlere sahip bir neslimiz var. Eğer girişim diyorsak, girişim ruhu diyorsak dünyanın her yerine ulaşabilen ve her yerinde iş kovalayabilen, dinamik, enerjik girişimcilerimiz var. Teşvik konusunda, destek konusunda eskisine oranla çok daha farklı, çok daha güçlü bir konumdayız. 

Bakın, geçtiğimiz hafta içinde Pazar gününden Perşembe gününe kadar 5 gün Birleşmiş Milletler Genel Kurulu için Amerika Birleşik Devletleri’nin New York şehrindeydik. Konakladığımız otelin bulunduğu 5. Cadde denilen o uzun bulvarda dünyanın birçok ülkesinin büyük markalarını görüyorsunuz. Aynı caddede dünyaca tanınmış bir teknoloji mağazasının da bir mağazası var. Tabii bizim toplantı ve görüşmelerden dolayı görme fırsatımız olmadı, ama arkadaşlarımız şahsıma aktardılar. O teknoloji mağazası 24 saat açık. Normalde akşam saat 22’de kapanıyor, ama o, 24 saat açık. 24 saat boyunca yeni çıkardığı telefonu satın almak için mağazanın önünde kuyruk oluşuyor. İnsanlar o marka telefonun yeni modelini alabilmek için gece dahil, saatlerce kuyrukta bekliyorlar. Bu marka hemen her yıl yeni bir model çıkardığı halde, modeller arasında onu da söyleyeyim çok büyük farklılıklar da yok; evet, markanın sahip olduğu güç, prestij ve tanınmışlık sayesinde mağazaları önünde bu uzun kuyrukları oluşturabiliyorlar. Burada zaten birçok arkadaşımız, dostumuz da bunu biliyor. Dikkatinizi çekiyorum, aslında satılan telefon değil, satılan o telefonun markası, “Bak yenisini aldım”. 

ABD ekonomisine baktığınızda ekonomiyi ayakta tutan ve büyüten gücün bu ve buna benzer markalar olduğunu görüyorsunuz. Japonya ekonomisi aynı şekilde, Kore aynı şekilde, Almanya, İngiltere, diğer büyük ekonomiler aynı şekilde.  Küresel markaları sayesinde istikrarla büyüyorlar. 

Türkiye geçmişte yaşanan tüm olumsuzluklara rağmen, ekonomideki tüm belirsizliklere rağmen böyle küresel markalar oluşturmayı başardı. O markalarımızı da bir kez daha tebrik ediyor, başarılarının devamını diliyorum. 

Mesela, Avrupa’da güçlü markalarımız var, ama bunu bizim dünyaya da yaymamız gerekiyor. Ancak bunlar bir elin parmakları kadar. Bize bu yetmez. Bizim artık ufukları zorlayan potansiyelimize denk düşecek yeni markalar üretmemiz lazım. Daha çok, daha güçlü, daha fazla tanınmış markalara ihtiyacımız var. Bunu da yaparız ve ben yapacağımıza gönülden inanıyorum. Türkiye İhracatçılar Meclisi bu güzel hedefe inandı ve bir süredir bu hedef yolunda çok başarılı çalışmalar yapıyor. Araştırma-geliştirme konusunda, markalaşma konusunda, özellikle de inovasyon konusunda Türkiye İhracatçılar Meclisi’nin yaptığı çalışmaları izliyoruz, takdir ediyoruz. Kendilerine de burada bir kez daha bu gayretleri sebebiyle ayrıca teşekkür ediyorum. Bundan daha da önemlisi Türkiye İhracatçılar Meclisi bizim 2023 hedeflerimize yürekten inandı. Bunların gerçekleşebilir olduğunu ilan etti ve yolda da hız kesmeden, umudunu kaybetmeden yolunda ilerliyor. Türkiye İhracatçılar Meclisi’nin ve tüm ihracatçıların inandıkları bu seviyeyi yakalayacaklarına, hedeflerine ve hedeflerimize mutlaka ulaşacaklarımıza şahsen bende gönülden inanıyorum. Asla umudunuz kaybolmasın, asla yılgınlığa düşmeyin, asla vazgeçmeyin. Yapılan olumsuz, karamsar, umutsuz açıklamalara da lütfen itibar etmeyin. 2023 hedeflerini ulaşılamaz görenlerin, hayal gibi görenlerin açıklamaları, sizleri asla karamsarlığa sevk etmesin. 

Lütfen hatırlayın değerli arkadaşlar; 2002 yılında az önce arkadaşlarım söyledi, ben de söyleyeceğim tekrarında fayda var, milli gelirimiz 230 milyar dolarken, 2013’te bunun 820 milyar dolara çıkacağı söylenseydi buna kim inanırdı? Ve bunu ulaşılamaz hedef olarak görüyorlardı. Çünkü 79 senede 230 milyar dolara gelmişsin, on senede kalkıp da 820 milyar dolara nasıl geleceksin? Bunun hemen kıyasını yapıyorlardı. Ne oldu? 2013 sonunda milli gelirimiz 820 milyar dolara ulaştı. Kişi başı milli gelir 2002 yılında 3 bin 500 dolardı. 2013 sonunda üç kattan fazla artarak 10 bin 500 dolar olacağı söylenseydi buna da inanmayacaklardı, ama bu gerçekleşti. Küresel krize rağmen iki yıl üst üste biliyorsunuz yüzde 9 büyüme kaydettik. 2013 büyümemiz yüzde 4. Bu oranla dünyada en yüksek oranda büyüyen ülkeler arasındayız. 

2014’te de büyüme devam ediyor ve edecek. İkinci çeyrekte büyümenin yüzde 2 olması dahi ülkemiz için büyük bir başarıdır. Zira diğer büyük ekonomilere baktığınızda yüzde sıfırları, yüzde birleri ancak yakalayabildiklerini görüyorsunuz. İşte Avrupa, Avrupa’da en güçlü ekonomi Almanya, bakıyorsunuz 0,8. Burada, bizim yılsonu hedefimiz inşallah yüzde 4. Çok çalışacağız, çok üreteceğiz, daha çok ihracat yaparak bu hedefi tutturacağız. 

Yine 2002 yılında 150 milyar doların üzerinde ihracat denilseydi, birileri çıkıp ham hayal diyeceklerdi. Niye? Çünkü o zaman 36 milyar dolardı. 36 milyar dolardan 150 milyar dolara çıkılır mı? Ama sizler çalıştınız, ürettiniz, ihraç ettiniz ve en son Ağustos ayında Türkiye İhracatçılar Meclisi’nin açıkladığı rakamlara baktığımızda son on iki aylık ihracatımız 157 milyar dolara ulaştı ve bu alanda da yeni bir rekor kırıldı. Bu büyük başarı için, bu büyük rekor için de ben sizleri kutluyorum, tebrik ediyorum, hepinize teşekkür ediyorum. 

Bunlar değerli arkadaşlar, devletçi bir mantıkla olmadı. Bunlar özel sektörün önü açılmak suretiyle oldu. Eğer devletçi mantık devam etseydi biz bunları başaramazdık. İşte biz ne yaptık? Biz şunu yaptık: Biz göreve geldiğimizde Türkiye’de 6100 kilometre bölünmüş yol vardı. Biz hedef koyduk dedik ki biz 15 bin kilometreye ulaşacağız ve biz söz verdiğimiz süre içerisinde 17 bin kilometre bölünmüş yol inşa ettik. Devlet olarak bizim görevimiz buydu. Biz Boğazın altından Marmaray’ı yapacağız dedik; ham hayal dediler, ki bu on iki yıl öncesinin değil, 150 yıl öncesinin Abdülhamit Han’ın hayaliydi, Türkiye hamdolsun o hayali de bizim iktidarımızla gerçekleştirdi. Yüksek hızlı tren aynı şekilde hayaldi, Türkiye onu da gerçeğe dönüştürdü. 

Önceki hafta TÜSİAD’ın Yüksek İstişare Konseyi’nde de ifade ettim. Dedim ki ya yol bulacağız, yol yoksa da yollar açacağız. Şimdi biz bunu yapıyoruz. Niye? Biz ya yol bulacağız ya yolları açacağız, ki ülkemizdeki girişimci de ne yapsın? O da, o yollardan devam edip gitsin. Hiçbir konuda, hiçbir alanda çözümsüzlük ve çaresizlik bu ülkenin ve bu milletin önünde seçenek olmayacak. Ülke olarak, millet olarak önümüze hangi sorun çıkarsa inşallah çözeriz, hangi engel çıkarsa inşallah yaparız. Bütün hayalleri de Allah’ın izni ile gerçeğe dönüştürürüz. Buna inanacak ve her zaman bu özgüven içerisinde umut içerisinde olacağız. 

Şu anda belli çevrelerden pompalanan karamsarlığa da hiç kimse aldanmasın. Bakın, Türkiye Cumhurbaşkanı olarak içeride ve dışarıda gelişmeleri en yakından takip eden birisi olarak ifade ediyorum; Türkiye ekonomisi de, Türkiye’nin dış politikası da hiç olmadığı kadar güçlü, hiç olmadığı kadar sağlam ve istikrarlı şekilde yollarında ilerliyor. Bundan hiç endişeniz, hiç tereddüttünüz olmasın. Uluslararası medyadan bazıları çıkıyor, “Türkiye ekonomisi şöyle, Türkiye ekonomisi böyle” diye afaki yorumlar yapıyor. İnanın karanlık bir operasyonun, karanlık bir algı operasyonunun bir parçası olarak bunu yapıyorlar. Aynı şekilde bazı kredi derecelendirme kuruluşları var, bunların kimler olduğunu buradaki iş adamı arkadaşlarım gayet iyi bilirler. Bunların kökeninin ne olduğunu gayet iyi bilirsiniz. Batmakta olan ülkelerin notunu bakıyorsunuz altı not birden yükseltiyor, Türkiye gibi büyüyen bir ekonomi hakkında olumsuz yorum yapıyorlar. İnsaf yahu. Edep denilen bir şey var. Ya ekonomi bilmiyor bunlar, ya bunların bilimden haberi yok veyahut da gerçekten bu alanda daha yeni çırak bile değiller. Tamamen siyasi bir karar veriyorlar, siyasi bir karar. Bunun adı algı operasyonudur, başka bir şey değildir. Kendilerine verilen bir vazife var. Bu vazifeyi yapıyorlar ve Türkiye’yi güya dünyada küçük gösterecekler, yaptıkları iş bu. Tekrar söylüyorum, biz bu seviyelere ulusal ya da uluslararası o bazı medya kuruluşlarının, o bazı kredi derecelendirme kuruluşlarının üfürmeleriyle gelmedik. Biz bu seviyelere işçimizin, çiftçimizin, sanayicimizin, esnafımızın, gayretleriyle geldik, sizin gayretlerinizle geldik. Bu seviyelere işte bu salonda bulunan çok değerli ihracatçılarımızın alın teri ile geldik. Bundan sonra da manşetlerle değil, afaki yorumlarla değil, emekle, gayretle, alın teriyle, hayır dualarıyla geleceğe yürüyeceğiz. Hani slogan diyor ya “Gücü Keşfet”, on yıl önce keşfedemeyenler bugün keşfettiler. Beş yıl önce gücü keşfedemeyenler bugün keşfettiler. İnanın şu anda bizim gücümüzü keşfedemeyenler de, er ya da geç bunu keşfedecek, bunun farkına varacaklar. 

Bakın şu anda IMF’ye olan 23.5 milyar dolar borcunu ödemiş, artık IMF’ye borç verebilecek konuma gelmiş bir Türkiye var. Biliyorsunuz 5 milyar dolar bizden borç istiyorlar, diyoruz ki hazır, ne zaman istiyorsanız verebiliriz. 27.5 milyar dolardan aldığımız Merkez Bankası rezervimiz şu anda 132 milyar 582 milyon dolara çıkmış bir Türkiye var. Dünyanın en büyük havalimanını inşa edebilen, bir Türkiye var. Marmaray gibi, tüp geçit gibi, üçüncü köprü gibi, Körfez geçişi gibi nice büyük projeyi sürdüren ve şu anda onları, özellikle önümüzdeki yıldan itibaren Yavuz Sultan Selim Köprüsü önümüzdeki yılsonu bitiyor, inşallah. Bunun yanında yine aynı şekilde Boğazın altından tüp geçit, önümüzdeki yılsonuna inşallah o da bitiyor, o da yetişiyor. Artık otomobiller Boğazın altından, onlar da geçebilecek ve İzmit Geçişi, o da hızla devam ediyor. Ve bütün bunlarla beraber artık bir Kanal İstanbul Projesi de, inşallah yakında onun da adımları atılacak. 

Bütün bunları yaparken, dünyanın her yerinde bunun yanında mazlumlara el uzatabilen bir Türkiye var. 2013 yılında milli gelirimizin, bakın bu da çok önemli, binde 23’ünü insani yardımlara ayırdık ve bu oranla dünyanın en cömert ülkesi konumuna yükseldik. Acil ve insani yardımlarda şu anda Amerika Birleşik Devletleri ve İngiltere’den sonra dünyada üçüncü sıradayız; Türkiye bu. Yani artık alan el değiliz, biz veren eliz. 

Kriz bölgelerinden vatandaşlarını tahliye edebilen, başka ülke vatandaşlarını tahliye edebilen, rehinelerini başarılı operasyonlarla burunları dahi kanamadan kurtarabilen bir Türkiye var. 1,5 milyona yakın insanı Arap, Kürt, Ezidi, Sünni, Şii, Müslüman, Hıristiyan, Musevi demeden kabul eden, sınırlarını açan, onlara gıda, barınak, güvenlik temin edebilen bir Türkiye var. 

Bu tabii vatandaşlarımız arasında bazı olumsuz yaklaşımlar meydana getiriyor olabilir. Ama şunu unutmayalım: Biz insanız ve biz öyle bir ecdadın torunlarıyız ki, biz hep darda kalanın yanında olduk, hep mazlumların yanında olduk. Sadece bu topraklarda değil, ta Hint Yarımadası’na kadar biz mazlumlar için donanma gönderen bir ecdadın torunlarıyız. 

Arkadaşlar bunu hafife almayalım, bu insanlar ölümden kaçıyorlar, bombalar yağıyor bu insanlara, bakın biz sadece Türkiye olarak 1,5 milyon insanı kabul ederken, Batı bu süre içerisinde ne yazık ki 130 bin insan kabul etti ve onu da çok insan geldi diye dertlenip duruyorlar. 1,5 milyon sadece biz. Bizim kadar Lübnan aynı şekilde, o da o kadar kabul etti, 700 bin civarında. Ürdün, aynı şekilde. Irak, bütün bunlar, bu coğrafyada şu anda devam eden, az önce Kültür Bakanımızın da söylediği tabii ki aslında işte bir kültür coğrafyasının içinde size o değerlerin yüklediği bir görevdir. Biz o görevi yerine getiriyoruz, biz böyle bir medeniyetin çocuklarıyız. Bölgesel krizlerin çözümünde görüşlerine, uyarılarına özellikle de gücüne ihtiyaç duyulan bir Türkiye var. 

İşte bu Birleşmiş Milletler’de Güvenlik Konseyi toplantısında “Burada Türkiye’nin olması gerekir” ifadesini, baktım ki katılımcıların hepsi, ikili görüşmelerde, özel görüşmelerde, “Biz burayı Türkiye’nin içinde bulunduğu bu lider kadroyla ancak gerçekleştirebiliriz” diyen bir anlayış var. Zaten işin gereği de bu. Niye? Sürekli olarak bu insanlar size göç ediyor ve tehdit altında olan ülke hangisi? Türkiye. Irak tarafından da tehdit var, Suriye tarafından da tehdit var. Irak’ı ve Suriye’yi şu anda hedefe koyan bir anlayışı ve bölgedeki tüm terör örgütleriyle böyle bir mücadeleyi yapmak zorundayız. 

Buradaki oluşacak bir koalisyon içerisinde Türkiye rehineler olduğu için tabii biz bu süreçte farklı yaklaşmıştık. Şimdi bakıyorum bazı medya mensupları daha önce Başbakanken şöyle diyordu şimdi böyle diyor filan gibi yazanlar, çizenler var. O kadar anlarsınız, sizin sırtınızda küfe yok rahatsınız, ama bizim sırtımızda küfe var, sorumluluk var, onlarda böyle bir sorumluluk yok. Biz bu sorumluluğun idraki içerisinde ne dedik? Sağ salim önce bu 49 rehinemizi kurtaracağız. Ondan sonraki yaklaşım, ondan sonraki yol haritamız farklı olacak. 

Şimdi farklı yol haritası inşallah çalışmaya başlıyor, çalışacak. Biz güçlüyüz, güçlü bir ülkeyiz, biz gücünün farkında bir ülkeyiz. Esasen Yeni Türkiye, gücünü yeniden keşfeden Türkiye’dir, potansiyelini yeniden keşfeden bir Türkiye’dir. Biz gücümüzün, potansiyelimizin farkında olarak Türkiye’yi bu günlere taşıdık. İnşallah bu gücü henüz keşfetmemiş olanlar da keşfedecek ve Türkiye çok daha ileri seviyelere ulaşacaktır. 

Burada bir noktaya da özellikle değinmek istiyorum. Tabii terör sadece komşu ülkelerde olmuyor, içimizde de terör var. Her şeyden önce ekonominin ayağına bağlanmış bir prangaydı terör, ne yaptık? Çözüm sürecini başlatarak sabırlı bir şekilde bu süreci muhafaza ederek Türkiye’yi bu ağır prangadan büyük ölçüde kurtardık. Yine biz sabırlıyız, soğukkanlıyız. Tüm sabotajlara rağmen bu süreci hassas bir şekilde, kararlı şekilde nihayete erdireceğiz. Ekonominin, toplumsal huzurun prangası olan bu ağırlıktan Türkiye’yi inşallah tamamen kurtaracağız. Çözüm sürecine yönelik hiçbir tehdide, hiçbir şantaja Türkiye boyun eğmez. 

Bakın, biz şu anda Suriye’den yeni bir göç dalgasına maruz kaldık. Bir hafta içerisinde 150 bini aşkın Suriyeli Kürt kardeşimiz sınıra akın etti. Almayalım mı? Aldık, o mağdur kardeşlerimizi içeriye aldık ve şu anda ülkemizde misafir ediyoruz. Yaşadıkları bölgede güvenlik temin edilinceye kadar bizim ülkemizde misafir olacaklar. Bunu aynen 1991 yılındaki o büyük Kürt göçünde de yaptık. Merhum Özal da sınırları açtı ve 1 milyona yakın o zaman Kürt kardeşimize sahip çıktık. Bunu takdir etmek yerine, bunu kardeşler arasındaki muhabbetin vesilesi, vasıtası olarak görmek yerine, siyasetin malzemesi yapmak, buradan bile istismar üretmek en hafif tabiriyle kendini bilmezliktir. Mehmetçik sınıra gelen o mağdur insanların can güvenliği için çırpınırken, birilerinin çıkıp Mehmetçik’e taş atması maalesef büyük bir densizliktir. Türkiye’nin bu mağdur Kürt kardeşlerimize sınırı açması, çözüm süreci yolunda muhabbeti artırması gerekirken, birileri bundan rahatsız oluyor, tahrik peşinde, provokasyon peşinde, sabotaj peşinde koşuyor. Hiç umutlanmasınlar. Ne bu kardeşliğe, ne de çözüm sürecine asla zarar veremezler. Benim yurt içindeki ve yurt dışındaki Kürt kardeşlerim de taş atan ellerle su veren, ekmek veren, toprağını misafirine açan elleri ve gönülleri birbirinden ayıracaktır diye inanıyorum. İnanıyorum ki bu son hadiselerle içerideki ve dışarıdaki kardeşim, Türkiye Cumhuriyeti Devleti’nin yeni yüzünü, şefkatli, kucaklayıcı, merhametli yüzünü keşfedecektir. 

Evet, ben sözleri bu noktada tamamlarken yeni tasarımın ve “Gücü Keşfet” sloganının tekrar hayırlara vesile olmasını diliyorum. 

Türkiye İhracatçılar Meclisi’ni bu heyecan verici çalışmalarından dolayı tebrik ediyorum. Ekonomi Bakanlığı’na, katkı sunan diğer bakanlıklarımıza, kurum, kuruluş, sivil toplum kuruluşları ve medyamıza teşekkür ediyorum. Bu logo ve sloganı dünyanın en ücra köşelerindeki raflara ulaştıracak ihracatçı kardeşlerimize de şimdiden teşekkür ediyor, başarılar diliyorum. 

Allah yolumuzu, bahtımızı açık etsin diyor, hepinizi sevgiyle, saygıyla selamlıyorum.

Sizleri en kalbi muhabbetlerimle selamlıyor, açılışını gerçekleştirdiğimiz Uluslararası Uyuşturucu Politikaları ve Halk Sağlığı Sempozyumu’nun ülkemiz, milletimiz, tüm insanlık için hayırlı neticelere vesile olmasını Allah’tan diliyorum. Yeşilay’a, Değerli Başkan ve ekibine bu son derece anlamlı ve önemli Sempozyum’u gerçekleştirdikleri için gönülden teşekkür ediyorum. Dünya Sağlık Örgütü’ne ve onun değerli temsilcilerine Sempozyum’a katıldıkları için aynı şekilde teşekkür ediyorum. Birleşmiş Milletler’in, Avrupa Birliği’nin, Avrupa Konseyi’nin ve İslam İşbirliği Teşkilatı’nın değerli temsilcilerine de katıldıkları, katkı verdikleri için şükranlarımı ifade ediyorum.

Üç gün boyunca insanlığın önündeki en önemli meselelerden bir tanesinin ele alınacağı bu Sempozyum’a destek olan, tecrübelerini paylaşacak olan, yeni yol haritaları belirleyecek olan Sağlık, Aile ve Sosyal Politikalar, İçişleri, Milli Eğitim ile Gençlik ve Spor bakanlıklarımıza da teşekkür ediyor, onlara da başarılar diliyorum.

Evet, insanlığı, özellikle de gençleri ve çocukları ciddi manada tehdit eden öyle bir meseleyle karşı karşıyayız ki, bunun engellenmesi, bunun önlenmesi nasıl olacak, üç gün boyunca herhalde bu bütün detaylarıyla bu sempozyumlarda ele alınacaktır.

Değerli konuşmacılar da ifade ettiler. Dünyada ne kadar kişi uyuşturucu kullanıyor, ki tespitlerimiz 180 milyon uyuşturucu kullanan var. Bunların 75 milyonunun uyuşturucu bağımlısı olduğu ifade ediliyor. Ne yazık ki bu rakamlar çok hızlı şekilde artıyor. Sosyal, ruhsal, bedensel tahribatın yanında uyuşturucu kullanımı her yıl yaklaşık 2 trilyon dolarlık bir maddi kaybı da beraberinde getiriyor.

Yapılan araştırmalar, Türkiye’de yasadışı maddeleri en az bir kere kullananların oranının nüfusun yüzde 2,7’si olduğunu gösteriyor. Hiç kuşkusuz yüzde 2,7 oranı diğer ülkelerle kıyaslandığında oldukça düşük bir oran, ancak bu oranın hızla arttığını da müşahede ediyoruz. İnşallah son dönemde artan tedbirlerle, çıkarılan yasalar, genelgelerle, kurumlarımızın meseleye daha yoğun eğilmeleriyle hem artışın önü kesilecek, hem de bu oran umuyorum ki daha da aşağılara çekilecek.

Şahsen Başbakanlık yaptığım 12 yıllık süre içinde gençliği tehdit eden bu mesele ile çok yakından ilgilendim, tedbirler konusunda da çok sayıda adımı bakan arkadaşlarımızla birlikte attık. Cumhurbaşkanlığı görevini ifa ederken de, hiç şüpheniz olmasın, bu mesele her zaman gündemimizde olacak ve bu meselenin en güçlü mücadele edenlerinden olmayı da sürdüreceğim.

Değerli Dostlar,

Elbette yasadışı maddelerin kullanımına ilişkin siz değerli uzmanların elinde çok sayıda veri var. Gençlerin yasadışı maddeleri kullanmasını da tek bir sebeple açıklamak mümkün değil. Ruhsal sorun olabiliyor, ailevi sorunlar olabiliyor, maddi sorunlar olabiliyor. Bunun yanında istismar, birilerinin para kazanma hırsı, özendirici etkenler olabiliyor. Üç gün boyunca sizler konunun uzmanları ve akademisyenler olarak zaten her boyutuyla bu nedenleri de ele alacaksınız. Ancak burada meselenin bir nedeni üzerinde özellikle durmak, meselenin önemli bir boyutuna dikkatlerinizi çekmek istiyorum.

Değerli Dostlar,

Son yüz yıl içinde dünyamız çok büyük bir değişim yaşadı, bu değişim hızla devam ediyor. Açıkçası maddenin dünyanın her yerinde manevi değerlerin önüne geçmeye çalıştığı, manevi değerleri boğmaya çalıştığı bir değişim süreci yaşıyoruz. Bunu sadece İslam ile İslam coğrafyası ile sınırlamak mümkün değil. Hıristiyanlığın da, Museviliğin de, Budizmin de, diğer tüm dinlerin de maddi alanın saldırısı altında olduğunu biliyoruz. Ayrıca sadece dinler değil, bir dine dayansın ya da dayanmasın kültürler, gelenekler, sosyal dayanışma mekanizmaları, insana ait olan ahlak, karşılıklı saygı, hoşgörü gibi kavramlar çok ciddi biçimde erozyona uğruyor, çok ciddi biçimde törpüleniyor.

Paranın, sınırsız kazanma hırsının, acımasız rekabetin her türlü insani değeri çiğnediği bir değişim süreci yaşanıyor. Bir varil petrol için binlerce insanın kanını akıtmak meşru görülebiliyor. Bir avuç altın için, bir avuç elmas için çocukların, kadınların katledilmesinin artık meşru görüldüğü bir çağda yaşıyoruz. Dünyanın her yerinde insana ait, insanlığa, ruha, vicdana ait değerlerin tek tek yok olduğunu, bunların yerine paranın, hırsın, doyumsuzluğun, oburluğun konulduğunu görüyoruz

Ne yazık ki manevi bir değeri, insana ait bir değeri alıp, yerine maddi bir değer koyduğunuzda insan onunla tatmin olmuyor. Evet, tatmin duygusu yok oluyor, kanaat duygusu yok oluyor, azla yetinme, paylaşma duygusu hızla yok oluyor. Bunların yerine konulan zevkler ve değerler ise, insanoğlunu tatmin etmiyor, doyurmuyor. İnanın asla da mutlu, huzurlu yapmıyor. Yani zengin olmak, insanın mutlu olmasını sağlamıyor, huzurlu olmasını sağlamıyor. Hem uyuşturucunun, hem de istismarın işte tam da böyle bir noktada devreye girdiğini görüyoruz.

Amaçları, hedefleri, davası, idealleri elinden alınmış olanlar, içinde boşluk hissedenler, çareyi kendilerini uyuşturmakta buluyorlar. Ellerinden tutulmayan, başları okşanmayan, kendilerine bir istikamet, bir aydınlık çizilmeyen o çocuklar oluşan boşluğu başka şeylerle kapatmaya çalışıyorlar. Bu bazen uyuşturucu oluyor, bazen şiddet oluyor, bazen de örgütlü şiddet olup teröre dönüşebiliyor.

Bakın şu anda insanlığın karşısında dünya barışını, dünya huzurunu tehdit eden küresel bir terör meselesi var. Bakıyorsunuz herkes sonuçları konuşuyor. Sebepleri konuşan yok. Herkes son bir-iki ayda ortaya çıkan manzarayı konuşuyor. Hiç kimse bu manzaranın nasıl oluştuğu, buraya nasıl gelindiğini, bu gençlerin nasıl olup da böyle acımasızca cinayetler işleyebildiklerini etraflıca konuşmuyor.

Burada bir noktanın altını özellikle çizmek durumundayım. Ortadoğu’da devam eden terör eylemlerini ve terör örgütlerini belli bir dine, özellikle de İslam dinine izafe etmek, gerçeği saptırmaktan başka bir şey değildir. Ne İslam dini ne de yeryüzündeki bir başka semavi din, böyle bir vahşeti, böyle bir şiddeti, böyle insanlık dışı cinayetleri asla ve asla mazur göstermez, meşru göstermez.

Bakın burada bir örnek vereceğim. IŞİD terör örgütüyle alakalı, şu anda dünya bir tedbir, bir koalisyonlar zinciri içerisinde toplantılar yapıyor, bir araya geliyor. IŞİD terör örgütü Ortadoğu’da böyle bir kendine göre mücadeleyi verirken, benim ülkemde 32 yıldır devam eden bir PKK terör örgütü var. Acaba bu dünyayı niye rahatsız etmiyordu? Acaba bu dünyayı neden ilgilendirmiyordu? Bu sadece benim ülkemde değildi. Bunun uzantılarına baktığınız zaman, Avrupa’nın benim diyen ülkeleri içerisinde bu terör örgütünün uzantıları var. Bütün parasal kaynaklar oralardan geliyor, silahlar oralardan geliyor. Acaba bu Avrupalı dostlar, bu terör örgütüne karşı niçin hiç rahatsız olmadılar? Niçin onlara karşı en ufak bir mücadeleyi gündeme getirmediler? Çünkü o terör örgütünün önünde “İslam” diye bir kelime yoktu, onların İslamla bir alakası yoktu.

Demek ki dert başka. Bu adamların, IŞİD’in, bunların da İslamla alakası yok. Çünkü bizim dinimiz İslam, terörü asla tecviz etmez, asla teröre yol vermez. Çünkü bizim dinimiz İslam, bir barış dinidir, kelime anlamı itibariyle de barışın ta kendisidir. Ve biz hiçbir semavi dinin de, barışı tehdit eden böyle bir teröre müsaade ettiğini, dini kitapların asli olan temel kaynaklarında bunu görmedik.

Değerli Dostlar,

Bu teröristler bir din adına cinayet işlediklerini söyleyerek aslında kendilerini kandırmaya, kendilerini tatmin etmeye, içlerindeki sorunları bastırmaya çalışıyorlar. Aynı şekilde bu örgütlere İslami terör örgütü yaftasını yapıştıranlar da, çok açık ve çok bilinçli bir şekilde gerçeği perdeliyorlar.

Bakın Türkiye’nin bu günlerde önündeki en önemli meselelerinden biri de, Batıdan gelerek bu örgütlere katılan gençlerdir. İşte Birleşmiş Milletler’de, Güvenlik Konseyi’nde kendileriyle görüştüğümüz bütün Avrupalı devlet ve hükümet başkanları, hatta bütün dünya şunu söyledi: Fransa Devlet Başkanı “Benim ülkemden bin kişi bu örgüte katıldı” diyor, İngiltere “600 kişi benim ülkemden katıldı” diyor, Almanya bir o kadar. Diğerleri bakıyorsunuz “Ta Avustralya’dan buraya katılanlar var” diyorlar. Bütün bunlar ortada. Demek ki burada ciddi bir koalisyon var.

Bunların hepsi ben inanıyorum ki, Müslüman da değil. Bunların aralarında da uyuşturucu bağımlıları var. Aralarında şiddete eğilimi olanlar da var. Aralarında macera arayan, içindeki boşluğu doldurmaya çalışanlar da var. Ne için cinayet işledikleri, bunlar için zerre kadar önemli değil. Yeter ki kan aksın, yeter ki katliam olsun.

Sadece sinekleri görmek, sorunun küçük bir parçasını görmektir. Asıl görmeniz gereken bataklığın ta kendisidir. Bataklık kurumadığı sürece sinek her zaman olacaktır.

Burada açık açık ifade ediyorum; terörü de, şiddeti de, madde bağımlılığını da üreten bataklık, insanlığı tehdit eden hırstır, sınırsız kazanma duygusudur ve tatminsizliktir.

2008 yılında dünyanın en büyük küresel krizlerinden biri başladığında da biz bu uyarıyı yaptık. Türkiye G-20’nin üyesi ve 2015 yılında da G-20’nin Dönem Başkanlığını üstlenecek. G-20 platformlarında her zaman buna dikkat çektik. Birileri sınırız kazanıp, sınırsız harcarken, birilerinin açlıkla karşı karşıya olması sürdürülebilir bir durum değildir.

Bakınız dünyada Türkiye’nin ekonomik durumu ortada. Fakat donörler sıralamasına baktığınız zaman Türkiye nerede biliyor musunuz? ABD 1, İngiltere 2, Türkiye 3. Türkiye böyle bir noktada. Çünkü birileri refah içinde, güven içinde, huzur içinde yaşarken, başka bölgelerin her gün açlıkla, şiddetle, çatışma ve ölümle karşılaşması, dünyamız ve insanlık için sürdürülebilir bir durum değildir. Biz bu açlıkla yaşayanların olduğu bir dünyada imkânlarımız neyse bunu seferber etmek durumundayız. Ve seferber ettik, ediyoruz, edeceğiz.

Bakın ben size burada bir rakam daha vereceğim. Şu anda ülkemizde 1.5 milyon Suriye’den ve Irak’tan kaçan mülteci var. Bunlar neden kaçıyor? Ölümden. Peki, biz bunlara kapımızı kapayabilir miyiz? Hayır. Niye? Çünkü bizim medeniyetimiz, bizim inancımız asla buna müsaade etmez. Ve 1.5 milyon insan şu anda bizim misafirimiz. Peki, Avrupa’nın tamamında ne kadar var? Onu da söyleyeyim size, 130 bin. Şimdi soruyorum, ey Avrupa senin şefkat kucağın yok mu, sen şefkat ellerini ne aman açacaksın bu tür mağdurlara, mazlumlara? Ama silah vermeye gelince gönderiyorsun, bunlar oluyor. İşte bugün bazı gazetelerde baktık, bazı Avrupalı dostların, ülkelerin gönderdiği füzeler, silahlar teröristlerin elinde yakalanmış ve şimdi bunlara cevap arıyorlar. Sadece Avrupa değil, Batının her kesiminde bu var. IŞİD’in elinde şu andaki silahlar malum, bunları gazeteler yazdı , sosyal medya yazdı görüyoruz. Karşı karşıya olduğumuz birçok küresel meseleyi işte bu zaviyeden görmek, bu zaviyeden değerlendirmek durumundayız.

Farklı bir dünya mümkün mü? Farklı bir kalkınma modeli, ilerleme ve modernleşme model olarak elbette mümkündür. Manevi olana, yerel olana, geleneksele düşmanlık yaparak, onu yeryüzünden ve vicdanlardan silerek insanlık kalkınamaz, ilerleyemez, modernleşemez.

Bakın Avrupa İnsan Hakları Mahkemesi geçen haftalarda Türkiye aleyhine bir karar aldı, zorunlu Din Kültürü ve Ahlak Bilgisi derslerinden öğrencilerin muaf sayılmasını temin edecek yeni bir düzenleme istdi. Aslında bu karar yanlış bir karar, çünkü Batıda bunun uygulaması yok, böyle bir şey olmaz. Şimdi bir örnek vereyim, dünyanın hiçbir yerinde zorunlu fizik dersinin, zorunlu kimya dersinin, zorunlu matematik dersinin tartışma konusu olduğunu göremezsiniz. Ama ne hikmetse zorunlu Din Kültürü ve Ahlak Bilgisi dersi her zaman tartışma konusu olur. Eğer zorunlu Din Kültürü ve Ahlak Bilgisi dersi olsun mu, olmasın mı diye tartışılacaksa, uyuşturucu bağımlılığından neden şikayet ediliyor? Terörden, şiddetten, ırkçılıktan, antisemitizmden, islamafobiden neden şikayet ediliyor? Zorunlu Din Kültürü ve Ahlak Bilgisi dersini tartışmaya açarsanız, kaldırırsanız çok tabii olarak uyuşturucu gelir, onun yerini doldurur. Şiddet gelir, ırkçılık gelir onun yerini doldurur.

Biz manevi değerlerine bağlı bir nesilden söz ettiğimizde, hem içeride hem dışarıda itirazlar yükseliyor. Biz alkolle ilgili Avrupa ülkelerinde olan, Amerika Birleşik Devletleri’nde olan, hatta onlardan çok daha hafif düzenlemeleri getirdiğimizde; içeride ve dışarıda hedef yapılıyoruz. Arkadaşlar, bizim içimiz yanıyor içimiz. Biz dertliyiz dertli. Öyle anne-babalar gördük ki, öyle anne-babaların derdini dinledik ki, gerçekten perişan olmuşlar. Çocukları alkol bağımlısı olmuş, çocukları uyuşturucu bağımlısı olmuş, biricik yavruları ellerinden, evlerinden, yüreklerinden kopup gitmiş. Ocaklar sönmüş, bu uğurda cinayetler işlenmiş, hayatlar yitip gitmiş. Bunu seyredecek miyiz? Özgürlük deyip, buna kayıtsız mı kalacağız? Uyuşturucu baronlarının, uyuşturucu mafyalarının, çetelerinin, simsarların gençlerimizi ellerimizden almasına özgürlük deyip sessiz mi kalacağız? Kesinlikle hayır! En başta Türkiye Cumhuriyeti Anayasası bize bu mücadeleyi yapmak için kesin yetki veriyor. Anayasa’nın da ötesinde insan olmak, vicdanı olmak, bir kalbi olmak bize böyle bir sorumluluk yüklüyor. Asla rehavet içinde olmayacağız. Türkiye’de yasadışı madde kullanım oranı ne kadar az olursa olsun, tehlikenin büyümekte olduğunu görecek, daha işin başındayken tedbirlerimizi alacağız.

Biz ülke olarak büyürken, kalkınırken, ilerlerken gelişmiş ülkelerin yaşadığı acı tecrübeleri de tekrar etmek zorunda değiliz. Farklı bir kalkınma modeliyle, yani toplumsal ve bireysel tatmini, huzuru, göz önünde tutarak bir kalkınma modelini uygulamak, orada başarılı olmak durumundayız.

Maddi olarak zenginleşirken, manevi olarak fakirleşen bir Türkiye, özünden uzaklaşan bir Türkiye olur. Buna izin vermeyeceğiz. Burada bütün bakan arkadaşlarımızdan ve bakanlıklarımızdan rica ediyorum, başta Yeşilay olmak üzere, bütün sivil tolum kuruluşlarımızdan, özellikle de medyamızdan rica ediyorum; yol yakınken tedbirlerimizi alalım, duyarlı olalım ve gençliğimizi bu modern vebadan ne olur uzak tutalım.

Özellikle uluslararası tecrübeden azami ölçüde istifade etmek durumundayız. Tabii ben Yeşilay’ın şu anda uluslararası örgütlenme müjdesini aldım, bundan da ayrıca mutluyum. Çünkü bu uluslararası örgütlenme ağı ne kadar yaygınlaşırsa, inanıyorum ki bu çalışmalar çok daha farklı bir zemin bulacaktır. Birleşmiş Milletler’in, Dünya Sağlık Örgütü’nün, Avrupa Birliği, Avrupa Konseyi, İslam İşbirliği Teşkilatı gibi örgütlerin tecrübelerini çok iyi incelemek, değerlendirmek, uygulamak zorundayız.

Birçok kişi meselenin sadece güvenlik boyutuna bakıyor. “Polis mücadele etsin, asker mücadele etsin, devlet bu işin tedbirini alsın” diyor. Elbette polis, asker, devletin tüm birimleri bu meseleyle kararlı şekilde mücadele edecektir.  Ancak evde mücadele yoksa, ailede mücadele yoksa, güvenlik birimlerinin tek başına mücadelesi yeterli olmaz, olamaz. “Benim çocuğum asla kullanmaz”. Arkadaşlar gidin AMATEM’lere bakın, AMATEM’lerin önünde “Benim çocuğum asla kullanmaz” diyen anne-babaları göreceksiniz.

Okul ve eğitim bu meselede en önemli mücadele zeminidir. Sadece öğretmen gözetimiyle değil, artık müfredatı da gözden geçirerek mücadeleyi en başta sınıflardan, en başta ders kitaplarından başlatmak zorundayız. Ve bu konuda eksiklerimiz var. 12 yıldır bu konuda istediğimiz adımları atamadığımızı bir özeleştiri olarak söyleyebilirim. Milli Eğitim müfredatımız çocuklara pozitif bilimleri en kaliteli, en yeni şekilde aktarırken, çocukları şiddetten, terörden, ırkçılıktan, nefret suçlarından ve zararlı maddelerden uzak tutacak şekilde mutlaka yeniden ele alınmalıdır.

Başbakanlığımız süresince eğitimin altyapısını yeniden inşa etmek için çok yoğun gayretimiz oldu. İnanıyorum ki bundan sonraki süreçte de bu artarak devam edecektir. Altyapıya ilişkin sorunlar çok büyük oranda çözüme kavuşmuşken, artık içeriğe, muhteviyata yoğunlaşmak durumundayız. Çocuklarımıza ve gençlerimize bariyerlerin, sınırlamaların olmadığı bir zihin dünyasını açarken, onlara milli, manevi, ahlaki ve insani değerleri de en azami şekilde aktarmak, eğitimin temel amacı olmalıdır. İnşallah Türkiye’nin gençliği, gelişmiş ülke gençlerinin yaşadığı acı tecrübeleri yaşamadan geleceğe yürüyecek.

Farklı bir kalkınma modeli, manevi olan ile maddi olanı çatıştıran değil, buluşturan bir kalkınma modeli, inşallah Türkiye’den bütün dünyaya örnek olacak.

Üç günlük bu Sempozyum’un insanlığı tehdit eden tüm zararlı alışkanlıklarla mücadele yolunda ufuk açıcı olmasını diliyorum. Yeşilay’a, Değerli Başkan ve yönetimine bu anlamlı çalışma için tekrar tekrar teşekkür ediyorum. Yurt dışından ve yurt içinden gelerek bu anlamlı mücadeleye katkı sağlayacak tüm dost ve kardeşlerimize, tüm kurum ve kuruluşlara da şimdiden teşekkür ediyorum.

Her türlü zararlı maddeyle mücadele konusunda Cumhurbaşkanı olarak takipçi olacağımı, mücadeleyi her aşamada destekleyeceğimi tekrar hatırlatıyor, Sempozyum’a başarılar diliyor, hepinizi sevgiyle, saygıyla selamlıyorum.

5’inci Yasama Yılı’nın, ülkemiz, milletimiz, demokrasimiz için hayırlara vesile olmasını Allah’tan niyaz ediyor; tüm milletvekillerine, tüm siyasi partilere bu yeni dönemde, Meclis çalışmalarında başarılar diliyorum.

12 Haziran 2011’de yapılan Genel Seçimlerin ardından, 4 Yasama Yılı boyunca Meclis, gerçekten son derece özverili, gayretli, son derece başarılı bir performans sergiledi.

Bu son Yasama Yılına başlarken, ülkemizin ve milletimizin ihtiyaç duyduğu çok önemli tasarı ve teklifleri yasalaştırdığınız için de her birinize tek tek teşekkür ediyorum.

Sayın Başkan, değerli milletvekilleri,

Bu kürsüde, yani milletin kürsüsünde, Türkiye Cumhuriyeti’nin doğrudan halkın oylarıyla seçilmiş ilk Cumhurbaşkanı olarak sizlere hitap etmenin heyecanını yaşıyorum.

Bu aziz millet, her seferinde, büyük bir vakarla sandık başına giderek, her türlü meseleye son noktayı koymasını bilmiş; o engin ferasetini ve basiretini her seferinde sandıkta müşahhas hale getirmiştir.

Burada bir kez daha, Türkiye Büyük Millet Meclisi’ne, Cumhurbaşkanlarının doğrudan halk tarafından seçilmesi imkanını getiren 2007 yılındaki Anayasa Değişikliği nedeniyle şükranlarımı sunuyorum.

Elbette, bir kez de buradan, milletin kürsüsünden, 10 Ağustos’ta sandık başına giden ve ilk kez Cumhurbaşkanını sandıkta belirleyen aziz milletimize de teşekkür ediyorum.

28 gün sonra 91 yılını dolduracak olan Türkiye Cumhuriyeti, milletçe hepimizin gurur duyacağı bir demokratik olgunluğa erişmiş, hemen arkamızda yazan, “Egemenlik kayıtsız şartsız milletindir” ibaresi en güzel şekilde tecelli etmeye başlamıştır.

Cumhurbaşkanının doğrudan halk tarafından seçilmesi, geçmişte hemen her Cumhurbaşkanlığı seçiminde yaşanan tartışmaları ortadan kaldırmıştır.

Seçilmiş bir Cumhurbaşkanı ve seçilmiş bir Hükümet, şu anda olduğu gibi, uyum ve koordinasyon içinde Türkiye için hizmet üretmeye devam edecektir.

Ulaştığımız bu demokratik seviye de hiç kuşkusuz ülkemiz ve milletimiz için hem gurur, hem de umut kaynağıdır.

Türkiye, sadece son 3 yıl içinde, 3 seçime şahit olmuştur.

12 Haziran 2011 seçimleri, 30 Mart ve 10 Ağustos seçimleri, büyük bir katılımla, büyük bir heyecanla, milletin demokratik olgunluğuyla tecelli etmiş; milletin iradesi son derece şeffaf bir şekilde sandığa yansımıştır.

Bugün şurası artık tartışmaya mahal bırakmayacak derecede belirgin hale gelmiştir: Sandık, her meselenin çözüm yeridir.

Milletin kararı, mukadderat dahilinde her kararın üzerindedir.

Türkiye Büyük Millet Meclisi’ni şekillendirecek yegane vasıta, sandıktır.

Türkiye Cumhuriyeti Hükümetlerini takdir ve tayin edecek yegane vasıta, aynı şekilde sandıktır.

Türkiye Büyük Millet Meclisi’ne istikamet çizmek, Türkiye Cumhuriyeti Hükümetlerini tayin etmek, tenzil etmek için, sandık dışındaki her yol, her yöntem gayri meşrudur.

Türkiye’de sandığın yolu, seçmek ve seçilmek isteyen herkes için açıktır.

Çok partili siyasi tarihimize bakıldığında, gayret eden, emek sarf eden, uzun soluklu mücadele verebilen, kendisini millete anlatabilen her siyasi görüşün, her siyasi partinin, sandıktan çıktığı, Türkiye Büyük Millet Meclisi’nde temsil edildiği görülecektir.

Özellikle son yıllarda yapılan seçimler çok net bir biçimde göstermiştir ki, millet, iyi ile kötüyü, doğru ile yanlışı birbirinden ayırabilecek en güçlü hakemdir.

Milletimiz mümeyyizdir; milletimizin, asla ve asla vasilere, velilere ihtiyacı yoktur.

“Millet bilmez, millet anlamaz, millet karar veremez” bu tür yaklaşımlara , kendilerine, kendilerinden menkul vasi ve veli vazifesi yükleyenlerin dönemi, geri gelmemek üzere kapanmıştır.

Nasıl ki millet, kendisi için vasi ve veli kabul etmiyorsa, siyasetin de vesayetten kendisini tamamen kurtarması artık kaçınılamaz bir gereklilik halini almıştır.

Şiddetin, silahların, güç odaklarının vesayetinde bir siyaset anlayışı, Yeni Türkiye’nin istikametine denk düşmeyen bir siyaset anlayışıdır.

Siyaset, en az bu aziz millet kadar cesur ve yürekli olmalı, üzerindeki tüm baskıları, üzerindeki tüm vesayet mekanizmalarını mutlaka bertaraf etmelidir.

Millete ve ülkeye ait her meselenin çözüm yeri Türkiye Büyük Millet Meclisi’dir; çözüm aracı da siyasettir.

Sorunlara, siyasetin dışında, Meclis’in dışında çözüm aramak, milli iradeye karşı apaçık bir hürmetsizliktir.

Hiç kuşkusuz, medya, sivil toplum örgütleri, sendikalar, dernekler, vakıflar, demokrasinin vazgeçilmez unsurlarıdır.

Yine hiç şüphesiz, Anayasa ve yasalar çerçevesinde yapılan gösteri ve protestolar, her zeminde dile getirilen eleştiriler, demokrasinin olmazsa olmazıdır.

Ancak bu mekanizmalar, siyaseti esir alamazlar, siyaseti yok sayamazlar, kendilerini Türkiye Büyük Millet Meclisi’nin, milli iradenin, yani sandığın üzerinde göremezler.

Siyaset, sokaklarda hakimiyet kurmak ve milli iradeyi boğmak isteyen şiddete boyun eğerse, bu şiddeti kutsar ve teşvik ederse, en başta kendi varlığını inkar etmiş demektir.

Sorunları Meclis içinde, siyaset zemininde, ya da millete giderek sandık yoluyla çözmek varken, terörden, şiddetten, sokak eylemlerinden, siyaset dışı güç odaklarından medet umanlar, kendilerini yok saymak gibi bir acziyetin içine girerler.

Esasen, geçmişte Türkiye bunu maalesef yaşamıştır.

Sandıktan umudunu kesenler, sokak eylemlerine umut bağlamış, siyaset dışı kurumları sözüm ona vazifeye davet etmişlerdir.

Ortaya çıkan sonuçları hepimiz gördük, yaşadık ve tecrübe ettik.

Siyasetin dışından çözüm arayışları, ülkemize çok ağır bedeller ödetti ve on yıllar boyunca faturası ödenen çok ağır enkazlar bıraktı.

Siyaseti ve milli iradeyi tehdit eden terör ve şiddet eylemleri karşısında, en başta ve en cesur şekilde önce siyasetçinin durması, önce siyasetçinin ve siyasi partilerin buna karşı çıkması gerekir.

Elinde silahla cinayet işleyen şebekeleri öven ve destekleyen bir siyaset anlayışı, kendisini inkar eden bir siyaset anlayışıdır.

Küçük çocukların eline taş vererek şiddeti körükleyen bir siyaset anlayışı, hiç şüphesiz acziyet ifade eden bir siyaset anlayışıdır.

Ülkenin huzur ve güvenliği için canını ortaya koyan güvenlik güçlerine taş fırlatan bir siyaset anlayışı, aslında kendisini küçülten bir siyaset anlayışıdır.

Aynı şekilde, sokak eylemlerini, vandallığı, yakıp yıkmayı, hakareti teşvik eden, eylemcilerin önünde polise taş fırlatan, polise hakaret eden bir siyaset anlayışı da, kendisini inkar eden, aslında çaresizlik sergileyen bir siyaset anlayışıdır.

Tekrar etmeliyim ki, Türkiye’deki her meselenin çözüm ve karar yeri, Türkiye Büyük Millet Meclisi’dir, çözüm aracı ve karar mekanizması da siyasettir.

Türkiye Büyük Millet Meclisi, siyasi partilerimiz ve tek tek milletvekillerimiz, Meclis’in ve siyasetin saygınlığını korumakla mükelleftirler.

İnanıyorum ki bundan sonra da Meclis’in ve siyasetin saygınlığı en üst seviyede muhafaza edilecektir.

Sayın Başkan,

Değerli milletvekilleri,

Yakın siyasi tarihimiz ve tecrübelerimiz göstermiştir ki, demokrasi ve en geniş manada özgürlük ortamı, Türkiye’nin varlığını ve birliğini tehdit eden değil, tam tersine Türkiye’yi güçlendiren mekanizmalar olmuştur.

Türkiye, bütün eski korkularının üzerine cesaretle gitmiş, yasak ve kısıtlamaları cesaretle kaldırmış; bu sayede hem ekonomisini büyütmüş, hem toplumsal huzuru tesis etmiş, hem de dünyadaki itibarına itibar katmıştır.

Özellikle son 12 yıl içinde, kaldırılan her yasak, her kısıtlama, toplumda huzurun artmasına zemin hazırlamıştır.

Atılan her demokratikleşme adımı, toplumun farklı kesimlerini birbirine daha da yaklaştırmıştır.

Cesaretle üzerine gidilen her hassas mesele, 77 milyonun birliğini, bütünlüğünü, kardeşliğini daha da pekiştirmiştir.

Demokrasinin standartları yükseldikçe, özgürlük alanları genişledikçe, kardeşliğimiz güç kazandıkça, ekonomimiz de buna paralel olarak büyümüş, Türkiye bu sayede 12 yıl içinde yıllık ortalama yüzde 5 büyüme oranını yakalayabilmiştir.

Türkiye’nin, korkarak, çekinerek, tereddüt ederek varabileceği hiçbir seviye yoktur, yakalayabileceği hiçbir hedef yoktur.

Bölünme, parçalanma, iç çatışma gibi senaryoların, yersiz ve anlamsız korkular olduğu, yakın tarihimizde açık bir şekilde görülmüştür.

Farklı dil ve lehçelerde konuşmanın, yayın yapmanın, propaganda yapmanın önü açılmış, Türkiye bölünmemiş, daha da güçlenmiştir.

Farklı dil ve lehçelerin, üniversitelerde, ortaokul ve liselerde, özel okullarda, kurslarda öğretilmesinin önü açılmış, Türkiye parçalanmamış, daha da bütünleşmiştir.

Kültürel kimliklere gösterilen saygı, Türkiye’yi daha huzurlu bir ülke haline getirmiştir.

İnançların ifadesi ve ibadetlerin ifası önündeki engeller kalktıkça, Türkiye daha mutlu, daha mesut, daha özgüvenli bir ülke konumuna yükselmiştir.

On yıllardır, son derece manasız bir şekilde sürdürülen başörtüsü yasağının kalkması, öyle iddia edildiği gibi toplumda infiale yol açmamış, toplumun normalleşmesini sağlamıştır.

Türkiye Büyük Millet Meclisi’nde, kamu iş yerlerinde, üniversitelerde, şimdi de ortaöğretim kurumlarında başörtüsünün serbest bırakılması, özgürlüklerin önünü açmış, Türkiye’yi normal ve tabii mecrasına sevk etmiştir.

Türkiye’de ifade özgürlüğü ve basın özgürlüğü, geçmişle kıyas kabul etmeyecek derecede sağlam bir zemine kavuşmuştur.

Son dönemde internet, Türkiye’nin 780 bin kilometrekaresini kapsayacak şekilde yaygınlaştırılmış, öğrencilerimize dağıtılan tablet bilgisayarlar, okullarımıza kurulan bilişim alt yapısı sayesinde, internet günlük hayatın ve eğitimin ayrılmaz parçası haline gelmiştir.

Medyanın, basın özgürlüğünün ve internetin, başkalarının özgürlük alanını daraltacak, kişisel hakları ihlal edecek, ulusal güvenliğimizi tehdit edecek şekilde istismar edilmesi elbette tepkisiz kalınacak bir durum değildir.

Bu konuda, gelişmiş, demokratik ülkelerin sahip olduğu düzenlemelere Türkiye’nin de sahip olmasından daha tabii bir şey olamaz.

Ancak, ulusal ve uluslararası bazı karalama kampanyaları çerçevesinde, ülkemizin bu alanlarda hedefe konulması da çok büyük haksızlıktır.

Burada hatırlatmak isterim ki, İsrail’in son Gazze saldırısında, 16 gazeteci hayatını kaybetmiş, uluslararası medyanın çalışanlarına aleni mahalle baskısı uygulanmış, hatta bazı medya mensupları cezalandırılmıştır.

16 gazetecinin öldürülmesi, gazetecilere baskı yapılması dünyadan yeterli tepki almazken, Türkiye’nin, içerden ve dışardan sürekli olarak bu konuda haksız eleştirilere maruz kalması; üzerinde mutlaka düşünülmesi gereken bir konudur.

Başkalarının özgürlük alanlarını daraltmadığı, şiddetin aracı olmadığı ve ulusal güvenliğimize tehdit teşkil etmediği sürece, kim ne derse desin, her türlü özgürlük en geniş manada milletimizle buluşturulmalıdır ve buluşturulacaktır.

Çözüm Süreci’nin, Türkiye’nin istikbali, kardeşliği ve demokrasi açısından hayati derecede önem taşıdığını burada tekrar vurgulamak isterim.

Mimarı olduğum, her türlü siyasi riskine rağmen kararlılıkla bugünlere taşıdığımız Çözüm Süreci’nin, yine kararlılıkla, cesaretle, sabırla geleceğe taşınması en büyük arzumdur.

Aziz milletimiz de Çözüm Süreci’nin arkasındadır.

Hiç kimse, hiçbir anne, hiçbir baba, çocuklarının genç yaşta hayattan kopmasını istemez.

Rabbim hiç kimseye yaşatmasın; hiçbir anne, hiçbir baba, evlat acısı yaşamak istemez, başkasının da bunu yaşamasına razı olmaz.

30 yıldır devam eden şiddet ortamı, bazı istisnai sabotaj girişimlerine rağmen, son 2 yılda farklı bir mecraya girmiştir.

Evladı asker ve polis olan anne babaların rahat bir nefes aldıkları; evladı dağa kaçırılan anne babaların artık yürekli şekilde itirazlarını ortaya koydukları bir süreci yaşıyoruz.

Hiç kuşkusuz, bu güzel süreçten rahatsız olanlar da var.

Türkiye’de barışı, huzuru, kardeşliği tesis edecek, ekonomiyi prangalarından kurtarıp adeta uçuşa geçirecek bu süreci hazmedemeyenler ve kesintiye uğratmak isteyenler de var.

Bu kan ve rant lobilerine karşı her zaman duyarlı olduk, bundan sonra da duyarlı olmaya hep birlikte devam edeceğiz.

Son günlerde sergilenen, Çözüm Süreci’ni sabote etmeye yönelik tahrik girişimleri, sadece ve sadece bu girişimlerin sahiplerine zarar verecektir.

Özellikle 2 yıldır devam eden huzur ortamını teneffüs eden vatandaşlarımız, inanıyorum ki bu tahrik girişimlerine prim vermeyecek, bu sabotajların dimdik karşısında duracaklardır.

Türkiye’nin, çözüm yolundaki bu kararlı ilerleyişinin karşısında durmak, akıntıya kürek çekmektir.

Tarih, çözüme doğru son derece kararlı şekilde akarken, Meclis içindeki ve dışındaki tüm siyasi partilerin sürece destek olmaları da tarihi bir sorumluluktur.

Her türlü kaygı, endişe, tereddüt, bu çatı altında özgürce, ama nezaket, hoşgörü ve empati içinde mutlaka tartışılmalı, müzakere edilmelidir.

Çözüm Süreci’nde nihai hedef, şiddetin her türlüsünün dışlanması, siyasetin çözüm aracı olarak devreye alınmasıdır.

Siyasi partilerimiz, şiddetle aralarına mesafe koymalı, peşin hükümlü ve önyargılı olmaktan kurtulmalı, kararsızlığı bir kenara bırakarak, çözümün tarafında, çözüme katkı sunmanın mücadelesi içinde olmalıdır.

Unutulmamalıdır ki, akan kan, bizim gençlerimizin kanıdır; bunu durdurmak da bu yüce Meclis başta olmak üzere her kesimin ve herkesin sorumluluğudur.

Değerli milletvekilleri…

23 Nisan 1920 ruhunu, milletin bu kürsüsü dahil, her platformda müteaddit defalar dile getirdim.

Esasen Yeni Türkiye, 23 Nisan 1920’nin özünü ve ruhunu yeniden kavramış, o ilk Meclis’te oluşan özgürlüğü, renkliliği ve çeşitliliği yeniden hayata geçirmiş bir Türkiye’dir.

Yeni Türkiye, sürekliliği içinde barındıran; geçmiş, bugün ve gelecek arasında sağlam köprüler kurmamıza imkân veren, inşacı, yön gösterici bir kavramdır.

Yeni Türkiye, medeniyet köklerimize bağlılık ve tarihsel coğrafyamızla barışma anlamında bir sürekliliğe işaret ederken, topluma ve siyasete bakış anlamında bir kopuşa tekabül etmektedir.

Yıllardır bu toplumda “öteki”leştirilenler, demokratik siyasî süreçlere dahil olmakta, kendi taleplerini siyasete iletebilmektedirler.

Bugün bazılarının kutuplaşma olarak gördüğü şey, aslında kimliklerin çoğulcu ifadesinden başka bir şey değildir.

Bundan sonra Türkiye, ancak çoğulculukta uzlaşabilir; belli toplumsal talepleri gayrı meşru ilan ederek, meşruluk zemini dışına iterek bir uzlaşma gerçekleştirilemez.

Yeni Türkiye, çoğulcu bir Türkiye’dir ve siyaset bu çoğulcu toplumsal yapının temsiliyle mükelleftir.

Daha önce de ifade ettim; Yeni Türkiye’de makbul ve makbul olmayan vatandaş ayrımı yoktur; bütün vatandaşlar eşittir.

Tabiatıyla Yeni Türkiye’ye bir direnç de söz konusudur.

Türkiye’nin yeni sosyolojisi karşısında bu direncin bir başarı şansı olmadığı açıktır; ancak siyasetin burada kararlı bir duruş göstermesi gerekiyor.

Yeni Türkiye’ye direnç, Eski Türkiye’den tevarüs edilen, Eski Türkiye’ye dayanak teşkil eden kronik meseleler üzerinden yürütülüyor.

Vesayet, Eski Türkiye’nin bir hususiyetidir; ancak yeni bir formda, Yeni Türkiye’ye kastetmek arzusundadır.

Paralel devlet yapılanması, siyasî temsil yetkisine ve siyasî meşruiyete sahip olmadan, kamu gücünü kullanarak, meşru-demokratik siyaseti tahrip etmek istemektedir.

Paralel Yapı, Devlet aygıtını kullanarak siyaseti şekillendirmek arzusundadır ve bu anlamda tipik bir bürokratik vesayet girişimidir.

Siyaset, bu vesayet girişimine taviz veremez, verdiği anda kendi varlığını inkâr eder.

Devlet içindeki paralel yapı siyaseten mahkûm olmuştur.

Türkiye’nin yaşadığı son iki seçim, bir anlamda paralel yapının ve destekçilerinin siyaseten tasfiyesidir.

Son 2 seçimde ortaya çıkan neticeye rağmen, ortalığa saçılan bütün delil, belge, hukuk ve ahlak dışı teşebbüslere rağmen, Paralel Yapıya oksijen sağlayacak tavırların içine girilmesi, siyasetimiz adına olduğu kadar, ulusal güvenliğimiz adına da kaygı duyulacak bir durumdur.

Herkes bilmelidir ki, ilkesi, kuralı, sınırı, ahlakı olmayan bir yapı, hiç kimseye fayda sağlamaz.

Siyasetin önündeki mesele, bu yapıyı hukuken de tasfiye etmektir.

Güvenlik kurumlarının ve yargının demokratik meşruiyet temelinde yeniden yapılandırılması, bu bakımdan özel bir önem taşımaktadır.

Yeni Türkiye, devlet içinde otonom yapılara, çetelere, mafyatik örgütlenmelere asla pirim vermeyecektir.

Özellikle yargı içinde, bir çetenin, bir karanlık şebekenin güç kazanmasına, önce yargıyı, ardından da tüm toplumu dizayn etmeye kalkışmasına asla göz yumulmayacaktır.

İnanıyorum ki, öncelikle yargı mensupları, onurlarına, meslek ilkelerine ve ülke çıkarlarına sımsıkı sahip çıkarak, yargıyı teslim alma girişimlerine dur diyeceklerdir.

Hükümetin ve yargı mensuplarının olduğu kadar, Türkiye Büyük Millet Meclisi’nin, bu yapının mağduru olan siyasi partilerin ve milletvekillerinin, ulusal güvenliğimizi tehdit eden çeteye karşı kararlı, ilkeli duruş sergilemesi milletin de arzusu ve talebidir.

Bu Meclis ve bu yüce Meclis’in çatısı altındaki hiçbir milletvekili, tehdide, şantaja, tuzaklara inanıyorum ki asla boyun eğmeyecektir.

Türkiye Büyük Millet Meclisi, inanıyorum ki, gelecek nesillerin de örnek alacağı cesur bir duruş sergileyecek, bu paralel yapının tehdit ve şantajlarını boşa çıkaracaktır.

Yeni Türkiye’yi daha güçlü kılacak, esasında Yeni Türkiye’yi sağlam bir temele kavuşturacak olan, takdir edersiniz ki, Yeni Türkiye’ye denk düşecek yeni bir Anayasa’dır.

Değerli milletvekilleri…

Bu Meclis, topraklarımızın işgal edildiği en zor zamanda açılmıştır.

Polatlı’dan top sesleri duyulurken, bu Meclis, korkmadan, çekinmeden, cesaretle Kurtuluş Savaşı’nı idare etmiş, zafer kazanmış, gazi bir Meclis olmuştur.

94 yıl boyunca da bu Meclis, her türlü sıkıntıya, krize, tehdide karşı ayakta durmuş, milli iradenin tecelligahı olmuştur.

Bu Meclis, yeni bir Anayasa yapacak güce, birikime, iradeye ziyadesiyle sahiptir.

77 milyonun ortak talebi olan yeni Anayasa, artık bir an bile geciktirilmeden yapılmalı, Türkiye, eski dönemin, darbe dönemlerinin prangalarından bir an önce kurtarılmalıdır.

24’üncü Dönem’de, Meclis’te iktidar partisinin Grup Başkanı ve Başbakan olarak, yeni bir Anayasanın yapılanması  için yoğun gayret sarf ettim.

Ne yazık ki, yeni bir Anayasa yapabilmek bu dönemde mümkün olmadı.

2015 seçimlerinin hemen ardından, Meclis’teki tüm partiler, ön yargılardan uzak şekilde bir araya gelmeli, uzlaşma içinde yeni bir Anayasayı yazabilmelidir.

Milletimizin en büyük arzusu, ülkemizin de yegane kalkınma vasıtası olacak yeni Anayasa, daha fazla geciktirilmemelidir.

Sayın Başkan,

Değerli Milletvekilleri,

İçinde bulunduğumuz coğrafyada büyük çalkantıların ve dönüşümlerin yaşandığı bir dönemden geçiyoruz.

Burada en başında belirtmeliyim ki, Türkiye’nin, komşumuz olan, ya da bölgemizdeki hiçbir ülkenin iç işlerine müdahale arzusu yoktur, topraklarında da gözü yoktur.

Türkiye, komşularına ve bölge ülkelerine, tek taraflı çıkar elde etme zaviyesinden de asla bakmıyor.

Öncelikle, bölgenin huzur, istikrar ve güveni, doğrudan doğruya Türkiye’nin huzur, istikrar ve güvenliğini ilgilendirmektedir.

İkinci olarak da, bölgemizde yaşanan insanlık dramlarına sessiz kalmak, tarihe, ecdadımıza ve tevarüs ettiğimiz mesuliyete haksızlık olacaktır.

Bölgedeki gelişmeler karşısında herkes susabilir, ama Türkiye’nin böyle bir seçeneği yoktur.

Bölgemizde ve dünyada yaşanan insanlık dramlarına herkes gözünü kapatabilir, ama Türkiye’nin böyle bir seçeneği asla yoktur.

Libya’da, Filistin’de, Mısır’da, Somali’de, Myanmar’da, Afganistan’da, Ukrayna, Yemen, Irak, Suriye’de gelişen olaylara karşı sessiz ve tepkisiz kalmak, hem tarihin, hem ecdat mirasının inkarıdır; hem de kendi varlığımızın inkarıdır.

Büyük devlet, sınırlarını dünyaya kapatan, krizlerden ve risklerden kaçan devlet değil; sınırlarının ötesine gönlünü açabilen, krizlerde inisiyatif alabilen, risklerle baş edebilen devlettir.

Türkiye, mevcutla yetinen, seyirci bir devlet olamaz.

Türkiye, oyun kurucu, inisiyatif alan, mesuliyetinin bilinciyle barış ve dayanışma için mücadele eden bir devlet konumuna yükselmiştir; bunu daha da ileriye taşımak zorundayız.

Şunu, ülkem ve aziz milletim adına büyük bir gururla ifade etmek isterim:

Türkiye, 2013 yılında, acil ve insani yardımlarda, tüm ülkeler arasında milli gelire oran olarak dünya birincisi; miktar olarak da Amerika Birleşik Devletleri ve İngiltere’nin ardından Dünya 3’üncüsü olmuştur.

Alan el Türkiye, artık veren el olmuş, bu alanda da zirveleri yakalamıştır.

Ülkemizin ve milletimizin yeniden elde ettiği özgüven sayesinde, Türkiye, kendi tankını, kendi milli savaş gemilerini, ATAK helikopterlerini, insansız hava araçlarını, haberleşme uydularını, milli piyade tüfeklerini, roketatarlarını ve daha bir çok savunma teçhizatını üretir konuma gelmiştir.

Aynı Türkiye, Moğolistan’daki Türk anıtlarından Bosna’daki köprülere, Myanmar’daki şehitliğinden Makedonya’daki camilere kadar ulaşmış, tarihi eserlerimizi tek tek bularak restore ettirmiştir.

Filistin’de Cenin Osmanlı Kışlası, Kırım’da Zincirli Medrese, Makedonya’da Mustafa Paşa Camii, Kosova’da Murat Hüdavendigar Külliyesi, Sinan Paşa Camii, Fatih Camii, Bosna Hersek’te Drina Köprüsü, Konyiç Köprüsü ve sayısız Osmanlı eseri Türkiye tarafından onarılmıştır.

Kosova’daki Mehmet Akif’in Köyüne, Makedonya’daki Gazi Mustafa Kemal’in babasının Köyü’ne ulaşılmış, oradaki hatıralar yeniden canlandırılmıştır.

Türkiye, kriz bölgelerinden vatandaşlarını başarıyla tahliye eden, hatta başka ülkelerin yardım taleplerini karşılayarak, o ülkelerin de vatandaşlarını tahliye eden; başka ülkelerin vatandaşlarını, gazetecilerini bulan ve ülkelerine sağ salim ulaştıran bir ülkedir.

Musul’un işgal edilmesinin ardından IŞİD elinde alıkonulan 49 Başkonsolosluk çalışanımız da, burunları dahi kanamadan alınmış, bunların vatandaşımız olan 46’sı ülkelerine, sevdiklerine kavuşturulmuştur.

Bu vesileyle bir kez daha Hükümetimize, Milli İstihbarat Teşkilatımıza, Türk Silahlı Kuvvetlerimize, buradaki ve sahadaki tüm görevlilerimize teşekkür ediyorum.

Değerli milletvekilleri… Avrupa’nın tamamının, Suriye’den kabul ettiği mülteci sayısı 130 bindir.

Türkiye’nin kapılarını açarak bağrına bastığı Suriyeli mülteci sayısı Irak dahil 1,5 milyon rakamına ulaşmıştır.

Şu ana kadar, topraklarımızdaki misafirlerimiz için 4 milyar dolar harcama gerçekleştirdik; sınır ötesi yardımlarla bu rakam 4,5 milyar dolara ulaşıyor.

Bununla gurur duyuyoruz ve bu harcamaların, istikbale yönelik eşsiz bir dostluk ve kardeşlik iklimi olacağına inanıyoruz.

Altını çizerek ifade ediyorum: Irak ve Suriye’den gelenlerin, etnik kökenlerini, inançlarını, mezheplerini sorgulayan değil, muhtaçların tamamına kapılarını açan, onları doyuran, giydiren, barındıran bir Türkiye var.

Arap, Kürt, Türkmen, Ezidi, Şii, Sünni, Nusayri, Hristiyan, Musevi demeden, hiçbir ayrım yapmadan, insana sadece insan olarak, sadece can olarak bakan, herkese elini uzatan bir Türkiye var.

Burada açıkça ifade etmeliyim ki, vatandaşlarımız IŞİD’in elindeyken, yani durum çok büyük hassasiyet arzederken, oradaki vatandaşlarımızın can güvenliğini tehdit edecek açıklama ve yayınların yapılması, siyasetimiz ve medyamız açısından büyük bir talihsizlik olmuştur.

Ancak Hükümet de, güvenlik kurumlarımız da son derece sabırlı ve soğukkanlı davranmış, bu şekilde hayırlı bir netice milletimize kazandırılmıştır.

Ne topraklarımızda, ne bölgemizde, ne de yeryüzünde, hiçbir terör örgütüne sempatiyle ya da müsamahayla bakmamız söz konusu bile olamaz.

Teröre karşı verilecek mücadelede, ülke olarak her türlü işbirliğine açığız ve hazırız.

Ancak şunu da herkes bilmelidir ki, Türkiye, geçici çözüm arayışlarında, kendisini kullandıracak bir ülke de değildir. Bunu da özellikle ifade ediyorum.

Irak ve Suriye’de devam eden krizleri en iyi analiz edebilen, çözümleri en iyi bilen ülke Türkiye’dir.

Türkiye aynı zamanda bölgedeki hemen her tarafla diyalog kurabilen bir ülkedir.

Bölgedeki tüm terör örgütleriyle kararlı bir mücadele sergilenmeli, Türkiye’nin öneri ve uyarıları da dikkate alınmalıdır.

Aksi halde, havadan atılacak tonlarca bomba, tehlikeyi ve tehdidi sadece geciktirebilir, sadece erteleyebilir.

Irak’ta bu yaşanmıştır.

Eski rejim devrilmiş, ama yeni rejim, bizim tüm uyarılarımıza, yol gösteren yapıcı eleştirilerimize rağmen Irak’ın tamamını kucaklayan bir tavır sergilememiştir.

Geçici çözümlerin, Irak’ı, her 10 yılda bir böyle müdahalelerle karşı karşıya bırakması kaçınılmazdır.

Öte yandan, Suriye’nin gündem dışı tutulması da, aynı şekilde çözümü palyatif bir hale getirecektir.

Bu düşüncelerimizi, gerek Cardiff’te yapılan NATO Zirvesi’nde, gerekse Birleşmiş Milletler Genel Kurulu için bulunduğumuz New York’ta, ilgili taraflara detaylı şekilde aktarma fırsatımız oldu.

Genel Kurul’da ,gerekse ikili görüşmelerde bunları detaylı olarak görüştük.

İnsanlığın can çekiştiği bölgelere yarım ulaştırma konusunda, kararın, Birleşmiş Milletler Güvenlik Konseyi’nin 5 daimi üyesinin dudaklarında olması, küresel adaleti ciddi şekilde yaralamaktadır.

Evet… Dünya 5’ten Büyüktür!

Birleşmiş Milletler Güvenlik Konseyi’nin reforme edilmesi, küresel vicdan ve küresel adalet adına ertelenemez bir ihtiyaçtır.

Her durumda, Türkiye, tezlerini en güçlü şekilde savunmaya devam edecektir.

Gerek IŞİD Terör örgütü, gerek bölgedeki diğer terör örgütlerine karşı etkili bir mücadele, önceliğimiz olacaktır.

Sadece Türkiye’de sayıları 1,5 milyonu aşan göçmenlerin ülkelerine dönebilmeleri, ya da ülkelerinde barındırılmaları aynı şekilde önceliğimiz olacaktır.

Şam yönetiminin derhal uzaklaştırılması, Suriye’nin toprak bütünlüğü korunarak, Anayasal ve Parlamenter sistemle, herkesi kucaklayan bir yönetimin acilen tesis edilmesi de yine önceliğimiz olmaya devam edecektir.

Değerli Milletvekilleri…

Merhum Turgut Özal, 1 Eylül 1990’da, Yeni Yasama Yılının açılışında bu kürsüden konuşma yaptığında, Körfez’de önemli gelişmeler yaşanıyor, Türkiye de bu gelişmeleri çok yakından takip ediyordu.

Merhum Özal, o gün şunları söylemişti:

“KÖRFEZ BUNALIMINDA ÇEKİNGEN, KARARSIZ, BAŞKALARININ KARAR VERMESİNİ BEKLEYEN BİR TUTUM İTTİHAZ ETMEMİZ DÜŞÜNÜLEMEZ. AKSİ TAKDİRDE, TÜRKİYE’NİN ÂLÎ MENFAATLERİNİN SÖZKONUSU OLDUĞU BİR MESELEDE, TESİRLİ BİR ÜLKE OLMA İMKANINI BÜYÜK ÖLÇÜDE KAYBEDECEĞİMİZ AŞİKARDIR.”

Evet… Merhum Özal, dünya gerçeklerini ve geleceğin dünyasını görerek, Körfez bunalımında çok isabetli bir tavır sergilemişti.

Uyarı ve arzularının ne kadar yerinde olduğunu vefatından sonra tüm Türkiye anladı.

Bölgemizde yeni ve büyük krizler yaşanırken, bu krizler, Müslüman kardeşlerimizi, Arap, Kürt, Türkmen kardeşlerimizi, sınırlarımızın bu tarafını ve akrabalarımızın olduğu diğer tarafını ilgilendirirken, kayıtsız kalmamız, çekingen kalmamız, mütereddit olmamız düşünülemez.

Türkiye Büyük Millet Meclisi’nin gündemine gelmesi beklenen Tezkerelerin de bu anlayış doğrultusunda değerlendirileceğine inanıyorum.

Sayın Başkan,

Değerli Milletvekilleri,

Bu yıl, 1914’te başlayan ve bizi derinden etkileyen Birinci Dünya Savaşı’nın 100’üncü yıldönümünü idrak ediyoruz.

Birinci Dünya Savaşı’na sahne olan coğrafyanın, aradan geçen bir asırlık süreye rağmen, istikrar, huzur, barış ve refahtan halen yoksun olduğunu üzülerek müşahede ediyoruz.

100 yılın ardından, bölgemiz yeniden şekillenirken, Türkiye elbette gelişmelere seyirci kalacak değildir.

Komşu ve bölge ülkelerimizde, olaylara mezhepçi ya da çıkar odaklı bir şekilde yaklaşmıyoruz.

Her türlü ayrımcılığa, içerde olduğu gibi dışarda da karşıyız.

Halkın demokrasi taleplerine darbeci yöntemlerle set çekilen Mısır gibi ülkelere, tamamen insani ve ilkesel bir duruş sergiliyoruz.

Kimden gelirse gelsin, kime yönelirse yönelsin, şiddetin her türlüsüne karşı mücadele veriyoruz.

Kıbrıs meselesinde, Azerbaycan topraklarındaki işgalin sona erdirilmesinde, Ermenistan’la ilişkiler ve 1915 Olayları’nda, tamamen ilkeli, objektif ve barıştan yana yapıcı tutum izliyoruz.

Avrupa Birliği’ne tam üyelik konusunda kararlılığımızı muhafaza ediyor, sergilenen olumsuzluklara rağmen reformlarımızı kesintisiz olarak sürdürüyoruz.

Avrupa Birliği’ne tam üyelik hedefi Türkiye’nin stratejik hedefidir ve bu yönde gayretlerimiz kesintisiz devam edecektir.

Tesis ettiği güven, istikrar ve reformcu yapı sayesinde Türkiye, 2023 hedeflerine doğru emin adımlarla ilerliyor.

Değerli milletvekilleri…

3 Kasım 2002 seçimlerinden sonra oluşan güven ve istikrar ortamı, 77 milyon aziz milletimizin bizzat yaşayarak tecrübe ettiği bir büyüme ve kalkınma tesis etmiştir.

12 yıl önce, telaffuz edildiğinde hayal gibi görünen, gerçekleşeceğine ihtimal verilmeyen nice hedef, bugün gerçeğe dönüştü.

230 milyar dolar olan Türkiye’nin milli geliri, bugün 3 kattan fazla artışla 820 milyar dolara ulaştı.

Kişi Başı Milli Gelir 3 bin 500 dolardan bugün 10 bin 500 dolara ulaştı.

Türkiye, Uluslararası Para Fonu’yla yüksek faizli ağır borç anlaşmaları yaparken, bugün IMF’e borcu olmayan, IMF’ten borç istemeyen, hatta IMF’e borç verebilecek bir ülke konumuna yükseldi.

Merhum Turgut Özal’ın, 1990 yılında yaptığı Yeni Yasama Dönemi konuşmasına baktığımda, orada şunu gördüm.

80’li yıllarda döviz sıkıntısının olduğunu ifade ediyor, ardından da Merkez Bankası rezervinin 11 milyar dolar ile rekor kırdığını belirtiyor.

2002 yılında 27,5 milyar dolara ulaşan o Döviz rezervini, biz şu anda altın dahil 132,5 milyar dolara yükselttik.

Merhum Özal’ın başlattığı ve 1.500 kilometresini de inşa ettiği bölünmüş yol ve otoyol uzunluğu 2002’de 6 bin 100 kilometreye ulaşmıştı.

12 yıl içinde bu ağa 17 bin kilometre yeni bölünmüş yol ekledik.

Türkiye’yi Yüksek Hızlı Trenle tanıştırdık.

Abdülhamit Han’ın hayali olan Boğaz’ın altına tüp geçidi, MARMARAY’ı inşa ettik.

205 bin adet yeni dersliği, 99 yeni kamu ve vakıf üniversitesini eğitim sistemine kazandırdık.

633 bin konutun inşasını başlattık ve 12 yıl içinde bunların 535 bin tanesini hak sahiplerine teslim ettik.

Burslarla, yurtlarla, nakdi yardımlarla, eğitimin önündeki engelleri kaldırdık.

Sağlık sistemi yeniden yapılandı; vatandaşımız hastanelerden insan onuruna yaraşır hizmet almaya başladı.

30 büyükşehrimiz dahil, ihtiyaç tespit edilen diğer illerimizle birlikte 52 bin yatak kapasiteli 64 Şehir Hastanesi ülkemize, inşallah şurada iki  üç yıl içinde 36 ay sözleşmeler, kazandırılmış olacak.

Bu Şehir Hastaneleriyle birlikte, inşallah, Türkiye’nin sağlık altyapısı adeta yeniden kurulmuş olacak.

12 yıl içinde 268 Baraj ve 53 Gölet inşa edildi; şu anda, 78 baraj ve 426 göletin inşası devam ediyor.

Tarımda, sulamada, enerji alanında, çevre ve şehircilikte, savunma sanayinde Türkiye ilklerle, rekorlarla tanıştı.

İnanıyorum ki Türkiye, istikrar ve güven içinde, tüm bu kazanımlarını hem koruyacak, hem de çok daha ileri seviyelere taşıyacaktır.

İstanbul’a inşa edilen Yavuz Sultan Selim Köprüsü, 3’üncü Havalimanı, Boğaz’ın altına inşa edilen iki katlı Tüp Geçit, İzmit Körfezi’ne inşa edilen asma köprü, İstanbul-İzmir otoyolu, yeni Yüksek Hızlı Tren hatları, Ovit Tüneli, TANAP Projesi, GAP, DAP ve KOP Projeleri ve diğer nice büyük projemiz kesintisiz sürecek; bu büyük projelere, Kanal İstanbul gibi yeni büyük projeler eklenecektir.

Türkiye ekonomisi, son derece sağlam, istikrarlı ve güvenli bir zeminde büyümesini sürdürüyor ve inşallah sürdürecek.

2015 yılında, Türkiye’nin G-20 Dönem Başkanlığını üstlenecek olması, küresel ekonomideki belirleyici yerimizi de bir kez daha teyit edecektir.

2023 hedefimiz olan 2 trilyon dolar milli gelir, 25 bin dolar kişi başı milli gelir ve 500 milyar dolar ihracat asla hayal değildir.

İşte bugün eylül ayı ihracat rakamları açıklandı ve yeni bir rekor kırıldı.2002 yılında 36 milyar dolar olan ihracatımız  bugün itibariyle 158 milyar dolar ile tarihinin en yüksek seviyesine ulaştı. Tabi haber geldiğinde kitaplar basıldığı için  size dağıtılan kitapçıklara bu giremedi kusura bakmayın.

İçerden ve dışardan, gerek medya, gerek uluslararası kredi derecelendirme kuruluşları eliyle yapılan algı operasyonları Türkiye ekonomisini büyüme yolundan asla alıkoyamaz.

Emekle ve alın teriyle bugünlere ulaşan Türkiye ekonomisi, yine emekle, alın teriyle, çalışma barışıyla geleceğe yürüyecektir.

İnşallah, Hükümetimiz, muhalefetimiz, Meclisimiz, tüm kurum ve kuruluşlarımız bir arada çalışarak, milletimiz için son derece önemli bu hedefleri tutturacaklardır.

Sayın Başkan, çok değerli milletvekilleri,

Gerilime, kutuplaşmaya, kamplaşmaya sarf edecek artık tek bir saniyemiz bile yoktur.

Türkiye, iç çekişmeler ve sanal gerilimler nedeniyle, on yıllar boyunca enerjisini ne yazık ki heba etmiştir.

Terör ve terörü besleyen red, inkar ve asimilasyon politikaları, ayrımcılık ve ötekileştirme, Türkiye’ye ağır bedeller ödetmiştir.

Sünni diyerek, Alevi diyerek; Hristiyan, Musevi diyerek; Türk, Kürt, Arap, Gürcü, Laz, Çerkez, Abaza, Roman, Boşnak, Ermeni, Rum, Ezidi, Süryani ve diğerlerini ayrıştırarak; aslında zenginliğimiz olan bu farklılıklar üzerinden gerilim üretilerek, Türkiye on yıllar boyunca enerjisini başka alanlara yoğunlaştırmak zorunda kalmıştır.

Yasaklar, kısıtlamalar, değerlerin, inançların, kültürlerin üzerindeki baskılar, toplumu huzursuz etmekten başka hiçbir amaca hizmet etmemiştir.

Bölgemizin büyük değişim yaşadığı bir dönemde, dünyanın küresel krizin etkisinde olduğu bir dönemde, Türkiye, kendi özgün ve özgüvenli politikalarıyla, bütün bu krizlerden kazançlı çıkacak tecrübeye sahiptir.

Enerjimizi heba etmek yerine, 2023 hedeflerine; ardından da 2053 ve 2071 hedeflerine yoğunlaştırarak, karşılıklı saygı, hoşgörü ve kardeşlik hukuku içinde geleceğe yürüyeceğiz.

Yeni Türkiye’de, yeni bir siyaset artık kaçınılmazdır.

Şiddetin, terörün, silahların ve sokak eylemlerinin gölgesinde değil; istismarın peşinde değil; Türkiye’yi büyütmenin ve kalkındırmanın mücadelesinde bir siyaset, Türkiye’yi uçuracaktır.

Korkutarak, kutuplaştırarak, kamplaştırarak yapılan değil, kucaklaştıran bir siyaset Türkiye’yi hedefleriyle ve hayalleriyle buluşturacaktır.

İktidar da, muhalefet de, böyle bir anlayışla, kader ortaklığı yaparak, ülkenin ve milletin hizmetinde olmak zorundadır.

Türkiye Büyük Millet Meclisi’nin, en başta bu Genel Kurul Salonu’nda, nezaketi, hoşgörüyü, empatiyi; yumruklaşmayı değil, musafahayı öne çıkararak, vekilliğini yaptığı milletin takdirine mazhar olacağına inanıyorum.

Türkiye Cumhuriyeti’nin 12’inci Cumhurbaşkanı, halkın oylarıyla seçilmiş ilk Cumhurbaşkanı olarak, Anayasanın çizdiği yetkiler dairesinde, ülkemin ve milletimin hizmetinde olacağımı da burada bir kez daha hatırlatmak isterim.

Seçilmiş bir Cumhurbaşkanı, seçilmiş bir Hükümet, yapıcı bir muhalefet, inşallah, Türkiye’de yeni bir hamle sürecini başlatacak, Yeni Türkiye’yi yeni hedeflerle kucaklaştıracaktır.

Allah hepimizin yar ve yardımcısı olsun.

Rabbim, ülkemizi, milletimizi, tüm insanlığı hayırlara vasıl etsin.

24’üncü Dönem, 5’inci Yasama Yılı’nın hayırlı olmasını diliyor, emeğiniz, alınteriniz için şimdiden her birinize teşekkür ediyor, başarılar diliyorum.

Sizlerin ve sizlerin şahsında aziz milletimizin, tüm İslam Dünyasının mübarek Kurban Bayramı’nı şimdiden kutluyor; Bayramın ülkemize, en çok da yeryüzündeki mazlum ve yoksullara felah getirmesini niyaz ediyorum.

Sağolun, varolun, Allah’a emanet olun.

Kurban Bayramınız mübarek olsun. Rabbim nice bayramlara inşallah arzuladığımız şekilde bizleri kavuştursun. Rabbim evlerimizde, yurtlarımızda ailemizle ve sevdiklerimizle huzur içinde bayramları bizlere nasip etsin. Allah şu anda Mekke-i Mükerreme’de, Kâbe’nin avlusunda, Mina’da ellerini semaya açarak İslam coğrafyası için dua eden müminlerin duasını kabul etsin. Tüm İslam coğrafyasına huzur nasip etsin.

Kardeşlerim,

Bir bayramı daha evinizden uzak, yurdunuzdan uzak, sevdiklerinizden uzak şekilde yaşıyorsunuz. Bir bayramı daha hasret içinde idrak ediyorsunuz. İnşallah Rabbimizden niyazımız odur ki, bu, evinizden ve yurdunuzdan uzak geçirdiğiniz son bayram olur. İnşallah Suriye’de şartlar düzelir ve hepiniz gönül huzuru içinde evlerinize kavuşursunuz.

Bizler Türkiye olarak yaklaşık 4 yıldır sizleri burada misafir etmenin memnuniyeti, sevinci ve haklı gururu içindeyiz. Sizler “Muhacir” oldunuz, mecburiyet içerisinde yurtlarınızı terk ettiniz, bizler de “Ensar” olduk sizin için tüm imkânlarımızı seferber ettik. Kim ne derse desin sizler bize asla yük değilsiniz. Bizim medeniyetimizde, bizim kültürümüzde, bizim geleneklerimizde; misafir berekettir, misafir şereftir. Siz hem bize “Ensar” olma vasfını bahşettiniz hem de evimizi bereketlendirdiniz, evimizi şereflenirdiniz, evimizi şenlendirdiniz.

İsterdik ki sizleri çok daha iyi şartlarda misafir edelim. Ancak şu an itibariyle topraklarımızda misafir olan, Suriyeli ağırlıklı olmak üzere Iraklı kardeşlerimizle beraber 1,5 milyon mülteci var. Bildiğiniz gibi en son IŞİD önünden kaçan yaklaşık 200 bin Suriyeli de topraklarımıza sığındı. Bu kadar büyük kitleyi arzu ettiğimiz şekilde, en iyi şekilde ağırlamak takdir edersiniz ki mümkün olmuyor. Elimizden geleni azami ölçüde yaptık, yapıyoruz ve yapacağız.

Batı, ne yazık ki buna seyirci. Birleşmiş Milletler Mülteciler Komisyonu bu işe seyirci, sadece konuşuyorlar, iş üretmeye gelince netice yok. Şu ana kadar sadece topraklarımızdaki misafirlerimiz için edeben, edeben diyorum, ama biliniz diye söylüyorum, 4 milyar Doları aşkın kaynak kullandık. Topraklarımızın dışında Suriye ve Irak’a gönderdiğimiz yardımlar yarım milyar Doları aştı. Suriye ve Irak içinde Arap kardeşlerimize, Türkmen kardeşlerimize, Kürt kardeşlerimize, Ezidi ve Süryanilere kadar ulaşıyoruz. Etnik köken, din, mezhep ayrımı yapmadan herkesin yardımına ulaşıyoruz. Bizim dinimizde ayrım yok. “Hayrun nas men yenfeun nas”, ölçü bu. Dikkatinizi çekiyorum Avrupa şu ana kadar sadece 130 bin Suriyeli mülteci kabul etti ve şimdi de kapılarını kapattı. Ama biz 1,5 milyondan fazla kardeşimizi misafir ediyoruz.  Dünyadan bize gelen destek ne yazık ki, 200 milyon doları bile bulmadı. Hemen hemen bütün yardımları kendi kaynaklarımızla sizler için kullanıyoruz.

Kardeşlerim,

Suriye’de çatışmalar başlamadan önce Şam rejimine çok samimi şekilde uyarılarımızı yaptık. Bağdat yönetimine de aynı şekilde uyarılarımızı yaptık. Ne yazık ki ne Esed ne de Maliki bizim samimi uyarılarımızı dinlemediler. Şimdi soruyorum, 250 bin Suriyeli kardeşimizi katleden zalim Esed bunun hesabını hem bu dünyada hem ebedi âlemde nasıl verecek? Evlerinden, topraklarından, yurtlarından şu anda kovulmuş olan siz kardeşlerimizin yani Suriyeli vatandaşların acaba bu çektikleri çilenin hesabını nasıl verecek? Ben inanıyorum ki sizin beddualarınız onun için bir felah olmayacaktır.

Şimdi Batı’ya sesleniyorum: Havadan bombalamak suretiyle bu sorunlar çözülmez. İşte bir IŞİD terör örgütü çıktı, bu Suriye’de güç buldu. Bunlar İslam adına Allah-u Ekber diyerek, Allah-u Ekber diyenleri öldürüyorlar. Müslüman, Müslüman’ı bu şekilde öldürebilir mi? Müslüman’ın Müslüman’a canı, kanı, malı, ırzı haramdır.

Kardeşlerim,

Şunu çok iyi bilmemiz lazım: Cardiff’te de bunu Batılı devlet başkanlarına söyledim. Sadece havadan bombalamak suretiyle bu terörü sona erdiremezsiniz. Bununla ilgili olarak yerde, kara harekâtında bu görevi ifa edenlerle işbirliği kurulmadıkça hava harekâtıyla bu iş bitmez. İşte aylar geçti herhangi bir netice yok. Şu anda Ayn el Arap da, diğer adıyla Kobani de buyurun düştü, düşüyor.

3 şey istedik: Bir, uçuşa yasak bölge ilan edilmesi lazım. İki, o bölgeye paralel güvenli bölge ilan edilmesi lazım.

Ve eğit-donat anlayışıyla Suriye ve Irak’ta oradaki ılımlı muhalif kesimin hem eğitilmesi hem donatılması lazım.

Kardeşlerim,

Sizleri burada en iyi şekilde ağırlamanın gayreti içerisindeyiz. Buradan İslâhiye’den tüm dünyaya bir kez daha duyurmak istiyorum; Türkiye’nin hiçbir ülkenin toprağında gözü yoktur. Türkiye, kendisine yönelik her türlü tehdit karşısında müteyakkızdır, hazırlıklıdır, donanımlıdır. Türkiye Büyük Millet Meclisi şu anda hükümetine, Silahlı Kuvvetler’e gerekli olan yetkiyi bir yıl süreyle vermiştir. Özellikle Suriye içindeki toprağımız olan Süleyman Şah Saygı Karakolu’na yönelik bir tehdide anında karşılık vereceğimizden kimsenin şüphesi olmasın. Sınırımızın yanıbaşındaki gelişmeleri çok yakından takip ediyoruz. Ayn el Arap, yani diğer adıyla Kobani olmak üzere Kürt kardeşlerimizin yaşadığı kasaba ve şehirlere yönelik saldırıları da dikkatle ve endişeyle takip ediyoruz.

Değerli Kardeşlerim,

Şu anda ne yazık ki bakıyoruz Kobani ile ilgili konuşanlar, bir yandan tezkereye karşı çıkıyor hem de Kobani’yi Türkiye’nin iç siyaset malzemesi Çözüm Süreci’nin de şantajı haline getirmeye çalışıyorlar.

Şunu da İslâhiye’den söylemek istiyorum: Türkiye IŞİD terör örgütüne karşı olduğu kadar aynı şekilde PKK terör örgütüne de karşıdır. Biz bu bölgede huzur istiyoruz. Bu topraklar kardeşlerinizin toprağıdır. Bu topraklar sizi büyük bir muhabbetle bağrına basan Ensar misali cömert insanların toprağıdır. Elbette 1,5 milyon insan içinde zaman zaman olumsuz işlerin içine girenler olabilir. Bunu tüm Suriyeli misafirlerimize teşmil etmek yanlıştır. Zaman zaman bazı haddini bilmeyenler, Ensar olma ruhunu anlayamamış bazıları olumsuz hareketler de sergileyebilirler. Bu da tüm milletimize teşmil edilmemelidir. Siz kendi arzunuzla topraklarınıza dönünceye kadar biz sizi misafir etmeye devam edeceğiz. Özgür, bağımsız, herkesin eşit temsil edildiği bir Suriye’nin kurulması için birlikte mücadele edeceğiz.

Rabbim sabrımızı artırsın. Rabbim sabrımızı inşallah zaferle neticelendirsin.

Allah yar ve yardımcımız olsun. İnşallah bir sonraki bayram ve bayramlar bugünkünden farklı neşeli, huzurlu olur.

Tekrar hepinizin Kurban Bayramı’nı kutluyor, sizleri Allah’a emanet ediyorum.

Sizleri bu anlamlı buluşmada uzun bir ayrılıktan sonra en kalbi duygularla selamlıyorum.

Kardeşlerim,

Bugün Trabzon’da yoğun bir programımız vardı. Gecikmeli de olsa çok özlediğim Kendirli’ye hamdolsun ulaştık.

Kardeşlerim,

Kendirli bize yabancı değil, biz de Kendirli’ye yabancı değiliz. On yıllar öncesinde, malum hep gittik geldik, gittik geldik, buralarda çok özel muhabbetlerimiz, sohbetlerimiz oldu.

Kardeşlerim,

Başbakan olduktan sonra yine aynı şekilde Kendirlimizle ilgili atılan adımlar malumunuz. Gönlümüzde özel bir yere sahip Kendirli ve bu özel yeri inanıyorum ki, güçlenerek devam ediyor.

Kardeşlerim,

Farklı bir sürecin içinden geçiyoruz ve bu sürecin içerisinde, birliğimize, beraberliğimize, ne yazık ki kastedenler var. Tabii bu birliğimize, bu beraberliğimize kastedenler, bugüne kadar nasıl başarılı olamadıysalar, Allah’ın izniyle bundan sonra da başarılı olamayacaklar. Çünkü biz yola çıkarken “Niyet hayır, akıbet hayır” dedik ve öyle çıktık. Ve bu hayırlı niyetimizin neticesini de bugüne kadar hep aldık. Ben bundan sonra da alacağımıza inanıyorum. Rabbim, bizi hiçbir zaman yalnız koymadı, inşallah bundan sonra da koymayacak.

Bölgemizde malum birçok terör örgütleri türedi. Fakat içimizde zaten bir terör örgütü var ve bu terör örgütünün yaptıkları malum. 30 seneyi aşkın zamandır bu bölücü terör örgütü ne yazık ki, bu ülkede, Kürt’ü Kürt’e, Kürt’ü Türk’e, Türk’ü Kürt’e kırdırdı. Ve burada, hiçbir zaman bunlarda, özgürlük diye, barış diye, vicdan diye bir şey olmadı ve insanımızı bunlar yeri geldi haraca bağladılar, bunlar yeri geldi maalesef bu ülkenin okullarını, hastanelerini yaktılar. Yeri geldi bunlar, maalesef istifade ettikleri kamu araçlarını, belediye otobüslerini yaktılar. Yeri geldi bunlar, vatandaşın, kendi etnik kökenlerinden gelen vatandaşın da araçlarını yakıp yıktılar. Çünkü bunlarda asla insaf yoktu, vicdan yoktu. Çünkü bunlar bir bölücü terör örgütü olarak, silahlı eylemleriyle hep gövde gösterdiler ve bunların uzantısı gördüğünüz gibi artık Parlamento’da da var. Ve Parlamento’da olan uzantıları ne yazık ki, bunlarla beraber şu anda meydanlarda, onların silahlarının gölgesinde gösteri yapıyorlar ve o gösterilerle kendilerine puan toplamaya çalışıyorlar.

Kardeşlerim,

Barışı özleyenler silahla yürümez. Barışı özleyenler fikirle yürür, düşünceyle yürür, bununla konuşurlar. Varsa senin dünyanda bir muhabbet; bunu eylemlerinle, fikrinle, düşüncenle ortaya koy, ama bunlarda bu yok.

Aynı şey IŞİD terör örgütünde de ortada. Ve bunlar da ne yazık ki, anlamı itibariyle Arapça ‘Sin’ kelimesinden türeyen, barış anlamında İslam böyle türedi ve barış dini olan İslam’ı ne yazık ki, bunlar lekelediler, hala lekelemeye devam ediyorlar. Biz bir taraftan dünyadaki “İslami terör örgütleri” diye ifade kullananların karşısında mücadele verirken, şimdi ortaya bunlar çıktı. İslam ile terör kelimesini yan yana getirmek mümkün değildir. Kimse barış dini olan İslam’a terör ifadesini yakıştıramaz, onları yan yana koyamaz, ama ne yazık ki, bu IŞİD terör örgütü bizi böyle bir sıkıntının da içerisine soktu.

Hamdolsun dünyada güçlü ülkeler şimdi bunu anladırlar ve şunu söylüyorlar: “Bu örgütün İslamla alakası olamaz” diyorlar. Bu bizim için anlamlı. Batılı ülkeler aynen bunu söylüyorlar, “Olamaz” diyorlar, evet olamaz. Çünkü bizim dinimizde bunların yeri yok. Bizim dinimizde kalkıp da insanları bu şekilde öldürmek asla yok. İşgal, bu şekilde yok. Allah-u Ekber diyerek, Allah-u Ekber diyeni sen nasıl öldürürsün ya? Böyle bir şey olur mu? Onun da dini İslam, sen diyorsun ki, “Benim de İslam”. Peki bir Müslüman, bir Müslüman’ı bu şekilde nasıl öldürür? Buna hakkın var mı? Bırak sen onu, Müslüman olmayana bile, gazeteci… Sen bunu nasıl öldürüyorsun ya? Gazeteci bu, gazetecilik yapmaya gelmiş. Yatırıyorsun, kör testereyle öldürüyorsun, böyle bir şey olabilir mi? Kadınları, kızları aynı şekilde, yakıyorsun, yıkıyorsun böyle bir şey olabilir mi?

Ve şu anda buyurun Suriye’de olanlar. Birisi Esed. Devlet terörü estiriyor -ki IŞİD’in arkasında aynı zamanda o var, ciddi destekler verdi- ama aynı şeyi bakıyorsunuz, Musul’dan, oradaki Arap kardeşlerimiz bu IŞİD’in terör tehdidinden kaçarken ne yazık ki onlar da çok ciddi kurbanlar verdiler.

Kardeşlerim,

Çok uyanık olacağız. Biz bu terör örgütlerine inşallah ülkemizde de, bölgemizde de fırsat vermeyeceğiz. İşte dün Bingöl’de 2 polisimizi şehit ettiler, ama bedelini de anında ödediler ve 4 tane bu katil, bu alçaklar yine emniyet güçlerimiz tarafından anında cezalandırıldılar.

Değerli Kardeşlerim,

Bundan sonra süreç çok daha farklı işleyecektir. Bunu herkesin bilmesi lazım. Bugün, ilginç, Ana Muhalefetin başındaki zat, benimle ilgili “Siyasi partinin başkanı gibi konuşuyor” dedi. Bir defa, hala bulunduğun yeri, konumu öğrenememişsin. Ben bir Cumhurbaşkanı olarak, cumhurun başı olarak hükümetimizle, iktidarımızla hiçbir zaman aykırı olmayacağım, beraber olacağım, bunu her zaman söyledim. Önünde engel olmayacağım. Yani, bütün bu terör eylemlerinde ben hükümetimin karşısında durup, senin yanında mı yer alacaktım? Benden bunu mu bekliyorsun? Yoksa o diğer, bir tane daha siyasi parti var. Onun da mı yanında yer almamı bekliyordun? Ben hak neredeyse orada yerimi alacağım. Bunu böyle bilmeniz lazım.

Farklı bir Cumhurbaşkanı olmak böyle olur. Bunu başında söyledim, bu yola girdiğim zaman söyledim. ‘Farklı bir Cumhurbaşkanı olacağım, alışılmış değil, statükocu değil.” Ya? “Bu statükoları ayaklarının altına alan bir Cumhurbaşkanı olacağım” dedim. Ve şu anda bölücü terör örgütlerinin karşısında en önce şahsımın dikilmesi gerekir. Çünkü 77 milyon halkımın sorumluluğu var üzerimde ve bu sorumluluğun bilincinde olan iktidarın da tabii ki yanında olacağım. Bundan daha doğal, tabii ne olur?

El ele vereceğiz, tüm kurumlarımızla beraber inşallah bu işi çözeceğiz, er veya geç çözeceğiz, hiç endişeniz olmasın. Hiç endişeniz olmasın.

Kardeşlerim,

Bir süreçtir, 12 yıl devam etti ve bugünlere geldik. Yaptıklarımız, yapmakta olduklarımız hepsi belli. Türkiye neredeydi nerelere geldi. Yeterli mi? Değil. 2023 hedeflerimiz var. Bu hedeflere de ulaşacağız ve Türkiye inşallah 2023’te çok farklı bir konumda olacak.

İnşallah kişi başına milli gelirin 25 bin Dolar olduğu günleri göreceğiz. İşte, 3 bin 500 Dolardan başladık, şu anda 10 bin 500 Dolardayız. 11 senede buraya geldik. İnşallah önümüzdeki 9 yılda bunu Allah'ın izniyle 25 bine çıkaracağız. Hep beraber bunları yapacağız, el ele vererek yapacağız. Bir olacağız, iri olacağız, diri olacağız, kardeş olacağız, hep birlikte Türkiye olacağız ve bunu inanıyorum bunları gerçekleştireceğiz.

Kardeşlerim,

Sizlere inanıyorum ve bizim millet bilincimizi kimse bozamayacak. Bizim bayrak sevdamızı kimse engelleyemeyecek. Bizim vatan bilincimizi kimse gölgeleyemeyecek. Bizim devlet anlayışımızı kimse gölgeleyemeyecek. Onun için biz ne diyoruz? Gençler… “Tek millet, tek bayrak, tek vatan, tek devlet”. Bunu biliyorsunuz değil mi? Bu işareti hatırladınız değil mi? Unutmayın, Esmaları unutmayın. Esmaları da biliyorsunuz değil mi? Onlar otokratik rejimlerin egemenliğinde, otokratik rejimlerin, ne yazık ki, şehit ettiği kızlarımızdı Esmalar. Biz bu bilinçle, bu anlayışla yarınlara yürüyoruz. Elhamdülillah, bizim Esmalarımız çok.

Benim, bütün bu olanlardan sonra size bir de ayrıca şükran borcum var. Cumhurbaşkanlığı seçiminde tabii Kendirli belde olarak yüzde 96 gibi bir oy verdi. Onun için Kendirli’nin tüm sakinlerine, tüm kardeşlerime hamdolsun ben de bu teşekkürümü istedim ki, ilk defa bir beldeyi ziyaret ederek, bir Cumhurbaşkanı olarak buradan başlatayım. Sizlere şükranlarımı ifade ediyorum, teşekkür ediyorum. Rabbim, yar ve yardımcımız olsun diyorum. Dualarınızı eksik etmeyin. Biliyorsunuz dua çok önemli ve çok dualar alıyoruz, bunun farkındayım. Ve sizler çok daha farklısınız, bunun da farkındayım. Onun için Pensilvanya’nın bedduaları tutmadı, geri tepti. İnşallah bu hareket, bu dava yükseldikçe, onlar da inanıyorum ki, bunun cevabını en güzel şekilde alacaklardır.

Ben bu dua ile bu temenni ile siz değerli Kendirli sakini kardeşlerime tekrar kalbi şükranlarımı sunuyorum. Diyorum ki, “Uzun ince bir yoldayız, gidiyoruz gündüz gece”. Gideceğiz gündüz gece inşallah, yılmadan usanmadan gideceğiz. Durmak yok yola devam.

Hepinizi kalbi duygularla selamlıyorum, Allah’a emanet ediyorum. Rabbim yar ve yardımcımız olsun inşallah.

Sizleri en kalbi duygularımla selamlıyor, bizleri bu anlamlı muhabbet sofrasında bir araya getirmeleri sebebi ile Trabzon Büyükşehir Belediye Başkanımız ve ekibine, onlara destek olan Değerli Valimize ve ekibine teşekkür ediyorum.

Bu vesileyle bir kez daha 10 Ağustos Cumhurbaşkanlığı seçiminde, şahsıma gösterdiği teveccüh, verdiği destek için -ki yüzde 71’e varan bir destek- tüm Trabzonlu hemşehrilerime özellikle ayrı ayrı şükranlarımı sunuyorum.

Tabii, bugünün bir anlamı da şu: Üniversitede de, meydanda da söyledim, 10 Ağustos seçim ve bugün seçimden bu yana geçen gün itibari ile baktığımızda 61. gün. Bu yönü itibari ile de tabii anlamlı ve güzel bir tevafuk diyebilirim buna.

Trabzon’a en son Başbakan sıfatı ile 15 Haziran'da gelmiştim. Toplu açılış törenlerini gerçekleştirmiştik. Bugün aradan henüz 4 ay geçmeden Cumhurbaşkanı sıfatı ile sizlerle birlikteyim ve Cumhurbaşkanı sıfatı ile de ilk defa böyle bir toplu açılış törenine katıldım ve ilk defa büyükşehirlerden Trabzon'da halkımla bir arada oldum, STK'larla bir arada oldum. Karadeniz Teknik Üniversitemizin Akademik Yıl açılışında, hocalarımızla ve öğrencilerimizle de yine ilk defa bugün bir arada oldum. Şimdi de sizlerle hasret gideriyorum.

Yarın, aynı şekilde Rize'de benzer programlarımız var. Pazar günü Bayburt'ta ve ardından Gümüşhane'de benzer programlarımız olacak, daha sonra da İstanbul'a döneceğiz. İstanbul’da bazı programlara katılıp, Pazartesi günü inşallah Marmara Üniversitesi’nin -ki mezun olduğum üniversite- Akademik Yılı açılışına katılacağım.

İçeride, dışarıda bu tür programları sorumluluğumuz gereği inşallah gerçekleştirmeye devam edeceğiz, koşacağız, terleyeceğiz ve milletimize hizmet üretmenin çabası içinde olacağız.

Değerli Hemşehrilerim,

Sevgili Kardeşlerim,

Milletimizin bize layık gördüğü her oyun hakkını bir defa tam manası ile dört dörtlük vermek zorundayız ve bunun hakkını verebilmek için de gece gündüz demeden çalışmak durumundayız.

Cumhurbaşkanı olarak hükümetimizle uyum içinde, koordinasyon içinde Türkiye'ye hizmet üretmeyi, eser üretmeyi sürdüreceğiz. Hatırlarsanız farklı bir Cumhurbaşkanı olmaktan bahsediyordum. İşte farklı Cumhurbaşkanlığı bu. Yani, engelleyen, estek-köstek… Bu tür şeyleri yapan değil. Bunun tam manasıyla hakkını veren ve bu konuda hele hele halkın seçtiği bir Cumhurbaşkanı olarak bu noktada hükümetin önünü açabilen bir anlayışla bunu sürdürmek bizim asli görevimiz. Ve bizler son halef-selef olduğumuz Değerli Kardeşim Gül ile de -bu konuda hamdolsun başarılı bir süreci geride bıraktık- ve bu süreç içerisinde yaşadıklarımız zaten hepinizin de malumudur ve başarılı bir süreç bizlere zaten ülke olarak da başarıyı getirdi.

Milletimizin bize layık gördüğü her bir oyun hakkını vermek, özellikle muasır medeniyetler seviyesinin üstüne çıkacak Türkiye'nin temel taşını teşkil eder. Dolayısı ile tüm kurum ve sorumlularıyla devleti çalıştıracağız.

Değerli Kardeşlerim,

Türkiye 2023 hedeflerine ulaşmak için ekonomide, demokratikleşmede ve bu alanda uluslararası camiada iddialı söylüyorum, bugün benim diyen ülkelerden çok daha ileride. Onlar işin lafını yapıyor, biz ise uygulamasını yapıyoruz ve demokratik ülke olduğunu söyleyenler kendilerine demokrat. Teokratik rejimlere karşı maalesef tavırlarının olmadığını görüyorsunuz. Otokratik rejimlere karşı tavırlarının olmadığını görüyorsunuz.

İkili görüşmelerde, “Hani demokrasi?” diye sorduğunuzda, “Doğru, orada eksiğimiz oldu. Ama siz tavır koymuş olsaydınız bu eksiklikler olmazdı ve sizin koyduğunuz tavrı biz koyamıyoruz” diyorlar. Ne demek yani? “Siz dünyada güya demokrasinin beşiği olarak adlandırılıyorsunuz. Peki, uygulamada ne için bu adımları atmıyorsunuz?” diye sorduğunuzda verilen cevap bu.

Ne olursa olsun, biz ekonomi ile demokrasiyi at başı sürdüreceğiz ve milletimizin refahını çok daha iyi noktalara taşıyacağız. Demokratik standartlar artık ülkemizde yükseliyor. Hak ve özgürlükler genişliyor. Bir yandan da yakın çevremizdeki kardeşlerimiz başta olmak üzere dünyanın tüm mazlumlarına el uzatmanın, yani barışın ve insani değerlerin mücadelesini veriyoruz.

Bakın şu son olaylarda 4,5 milyar Dolar, Türkiye olarak biz harcadık. Bize yurt dışından, değişik ülkelerden gelen rakam 200 milyon Dolar civarında. Birleşmiş Milletler Mülteciler Komisyonu’ndan, herhangi bir yerden gelen rakamlar o kadar komik, o kadar komik ki şaşarsınız. Donörler Toplantısı yaparlar, Türkiye’ye gelen herhangi bir şey maalesef yok. Ondan sonra da hala, “Türkiye'yi acaba biz kara harekâtının içerisine nasıl sokarız?” Türkiye’nin bir gündemi var. Eğer burada müşterek bir şey yapacaksak, kaldı ki, NATO üyesi bir Türkiye isek, atılması gereken adımlar var, bunları atmanız lazım. Uçuşa yasak bölgeyi uygulayacaksınız, ondan sonra güvenli gölge tezimizi kabul edeceksiniz, eğit-donatı kabul edeceksiniz ve şu anda devlet terörü estiren Suriye rejimini de hedefe koyacaksınız. Çünkü orada terör örgütlerini bu hale getiren başta Esed rejimidir. Eğer bu hedefe konmazsa, buradaki mücadeleden netice almak mümkün değil. Çünkü Esed rejimi sürekli beslenmektedir. Besleyen ülkeler de malum.

Bakınız daha önce Bosna’da, Kosova’da, Gürcistan'da yaşananlar, yakın zamanda Tunus, Mısır, Libya gibi ülkelerde ortaya çıkan gelişmeler, ardından Ukrayna ve Filistin, şu anda Suriye ve Irak. İşte bunları hep yaşadık, yaşıyoruz. Bunların hepsi bizi yakından ilgilendiren hadiseler. Artık dünyadan uzak, dünyadan kopuk bir Türkiye yok, olamazsın da. Zira, NATO üyesi bir Türkiye, tüm bu olan olaylarda adım adım NATO bunları nasıl takip ediyorsa, Türkiye aynı şekilde bunları takip ediyor ve bu coğrafyaların hepsi ile hem tarihi, hem insani çok derin ve hala devam eden yakın ilişkilerimiz var. Bu ilişkiler sebebi ile oraların halklarının bizden beklentileri var.

Bizim içinde yer aldığımız coğrafyanın herhangi bir köşesinde yaşanan hiçbir gelişmeye Türkiye'nin bağımsız kalması, duyarsız kalması asla düşünülemez. Bizim bu coğrafyaya uzanan köklerimiz, ne kadar sağlam, ne kadar derin olursa Anadolu coğrafyasındaki varlığımız o kadar güçlü olur. “Suriye'den bize ne, Irak'tan bize ne, Filistin'den bize ne, Mısır'dan bize ne, Kırım'dan bize ne, Kıbrıs'tan bize ne, Bosna'dan bize ne” diyenler ile “İstanbul'dan bize ne, Ankara'dan, İzmir'den, Antalya'dan, Kayseri'den, Kars'tan bize ne” diyenler arasında inanın hiçbir fark yoktur, bu kadar açık ve nettir.

Bizim burada, Trabzon’da, huzur içinde, güven içinde, refah içinde oturabilmemiz, Batum'daki, Kırım'daki, Halep'teki, Musul'daki kardeşlerimizin de aynı imkânlara sahip olabilmesiyle mümkündür. Vücudun herhangi bir uzvunda yaşanan sıkıntının diğer uzuvları etkilememesi nasıl mümkün değilse, diğer coğrafyalardaki kardeşlerimizin sıkıntılarının bizi etkilememesi de aynı şekilde mümkün değildir. Biz birilerinin sadece istatistik, sadece rakam olarak gördüğü sayıların her birinin birer insan olduğunu, birer dünya olduğunu, kendi kardeşimiz, kendi evladımız hükmünde olduğunu biliyoruz. Bunu kalbimizle hissediyoruz.

Tabii burada bir hususun üzerinde özellikle durmak isterim. Türkiye komşularında ve bölgesinde yaşanan hadiseler karşısında sadece insani, sadece vicdani değerleri savunmuş, her zaman barışın tarafında olmuştur. Biz, içeride birilerinin yaptığı gibi sadece kendi mezhebinden olanların hakkını savunanlardan değiliz. Aynı şekilde yine birilerinin yaptığı gibi sadece kendi etnik kökeninden olanların tarafını tutanlardan da değiliz. İnanç ayrımı yapmadan, etnik köken, mezhep ayrımı yapmadan Irak ve Suriye'de tüm tarafların barış ve huzura kavuşmaları için mücadele veriyoruz. Her şey ortada. Biz Ezidileri aldık mı? Aldık. Onlara insani yardımın her çeşidini yaptık mı? Yaptık. Aynı şekilde Süryaniler yıllardan sonra bizim dönemimizde ülkemize geri döndüler mi? Döndüler. Yerlerini kendilerine verdik mi? Verdik. İbadethanelerini, mabetlerini kendilerine verdik mi? Verdik. Bizden öncekiler bunları yapmadı, biz yaptık. Aynı şekilde ülkemizde mezhep ayrımına gitmek isteyenlere karşı her türlü tavrı koyduk.

Azınlıkların hukukunu, bu dönemde bizim yaptığımız şekli ile kimse yaptı mı? Yapmadı. 2 milyar Doları aşkın azınlıkların gayrimenkullerini kendilerine biz teslim ettik. Bunu Batılı dahi yapmıyor, ama biz yaptık. Bunların dünyaya örnek olması lazım. Ama onlar bir yerde en ufak bir fırsat bulsunlar, bakarsınız ki, Türkiye'nin hakkında ne gerekiyorsa, kuru iftira, bunlar atmaya başlarlar. Ama bizim içimizden biz vuruluyoruz. İçimizde maalesef birçok unsurlar var ki, maalesef bunlar, “Acaba biz bu iktidarı nasıl düşürürüz, Türkiye'yi nasıl zayıf düşürürüz?”, bunun gayreti içinde. Birlik, beraberlik… Bunlarda böyle bir şey yok. İşte şu anda olan olayları görüyorsunuz. Birlik zamanı... Böyle bir zamanda çıkıyor işte, Parlamento’nun içinde grubu olan bir siyasi partinin temsilcileri, herkesi sokağa davet ediyor. Bu sokağa davet edilenler, neymiş, daha sonra diyor ki: “Ben onları şiddete davet etmedim, sokağa davet ettim, demokratik haklarınızı kullanın” dedim. Zaten sizin demokratik hak anlayışınız bu, şiddet. Sizin demokratik hak anlayışınızda molotof kokteyli var. Sizin demokratik hak anlayışınızda taş var, silah var. Demokratik özgürlük bu değildir. Karşındaki insanın hakkını, hukukunu da korumak suretiyle gelirsin, Parlamento’da bunu sözlerinle, ifadenle, her şeyinle yaparsın.

Devletin araç gereçlerine, kamu binalarına, okullara, hastanelere saldıranlar, bunların hepsinin bağlantısı sizinle. Bunlar bilinen gerçekler. Sivil vatandaşlarımızın araçlarını yakıyorsunuz. Kim bu vatandaşlar? Bunlar da Kürt. Onların da araçlarını yakıyorsunuz. Bölgede size hizmet veren esnafın mağazalarını yakıyorsunuz. Yakmakla kalmıyorsunuz, yağmalıyorsunuz. Bunları neyle ifade edeceksiniz? Artık aklıselim sahibi benim vatandaşlarım, hangi etnik unsurdan olursa olsun bu gerçekleri görmesi lazım.

Ben inanıyorum ki, Kürt kardeşlerimin, vatandaşlarının içinde de aklıselim sahibi olanlar bu gidişe dur diyeceklerdir. Onların buradaki duruşu birçok hesabı bozacaktır. Artık bu oyun bakınız şirazesinden çıkmıştır ve olay sadece kendi saltanatlarını devam ettirebilmek için, işte Kobani'yi bahane etmek sureti ile değerli kardeşlerim, ülkemizin geneline yaygın, her tarafı kan, ölüm, böyle bir tabloyla karşı karşıya bıraktılar.

Gezi olaylarında adım attılar, başaramadılar. 17-25 Aralık'ta adım attılar başaramadılar. “Şimdi acaba böyle bir adım atarsak bunu başarabilir miyiz?” Ya, Kobani'yi bahane ediyorsun da, Musul'u niye bahane etmiyorsun? Veya 200-250 bin insanın öldüğü Suriye'yi niye bahane etmiyorsun? Onu hiç konuşmuyorsun, ama Kobani'yi konuşuyorsun. Bu yaklaşım tarzı doğru bir yaklaşım tarzı değil ve barışı hedefleyen bir anlayış, bir siyaset, böyle bir şeyi konuşamaz. “Benim terör örgütüm iyi, ama onun terör örgütü kötü”. Böyle bir kıyaslamaya gitmek, demokratik, barışçı, insani bir tavır değildir.

Bakınız başta Cardiff'teki NATO Zirvesi ve Amerika Birleşik Devletleri’ndeki Birleşmiş Milletler Genel Kurulu olmak üzere her zeminde, her platformda olmak üzere, biz bu ilkeli duruşumuzu çok net bir şekilde ortaya koyduk ve çözümün herkese eşit muamele ederek, herkesi kucaklayarak mümkün olacağını ifade ettik.

Bazı ülkeler, ucu kendilerine dokununcaya kadar, ucu dindaşlarına ya da petrol kuyularına dokununcaya kadar sorunlara, özellikle de terör örgütlerine kayıtsız kalırken, biz meseleye özellikle insani zaviyeden yaklaştık. Bazı ülkeler kendi taraftarlarını korumak için 250 binden fazla insanın ölümüne, 6 milyondan fazla insanın yer değiştirmesine seyirci kalırken, biz, “Herkes için barış” dedik, herkes için adalet istedik. Şu anda da Irak ve Suriye'de lokal çözümlerin değil, kapsamlı çözümlerin devreye alınmasını savunuyoruz.

Bakınız, biz yıllardır Irak'taki Başbakan Maliki ile ilgili açık, net düşüncemizi, tavrımızı söyledik. Onun arkasında duranlar, onu savunanlar maalesef ona verdikleri silahlarla, evet Irak'ın üçte birini, malum terör örgütüne, IŞİD terör örgütüne şu anda teslim ettiler. Musul'u terk ederken, Maliki ordusu ve terör örgütünün elindeki silahların -ki ağır silahlar- hepsi bunların, ne yazık ki Amerika'nın silahlarıydı. Bunları da kendilerine söyledim. “Bunlar sizin silahlarınız” dedim. Bakın şimdi Batı ülkeleri, “Biz silah göndereceğiz”. Tamam da “Silahı nereye göndereceksiniz, kimse göndereceksiniz?”. “Yönetime göndereceğiz,”. Tamam da “O yönetim bunu nerde kullanacak, bugüne kadar kullandı mı? İşte bak bundan önce gönderilenler şimdi bak kimlerin elinde. Bu terör örgütünün tedarikçisi kim? Bu tedarik nereden oluyor?” Hani, “Çok güçlü bir istihbarat örgütüne sahibiz” diyor o büyük ülkeler. Madem böyle büyük bir istihbarat örgütünüz var da, bu istihbarat örgütünüz ne için bu tedarik noktasında sizden başka kimlerin bunlara tedarikçi olduğunu söylemiyor? Türkiye'ye geliyorlar, fatura kesiyorlar. IŞİD'e biz silah yardımı yapmışız. Hala bunu maalesef insafsızca, edepsizce kullanıyorlar. İnsafsızca. Kimse Türkiye'nin IŞİD'e silah temin ettiğini, bu tür bir yardımda bulunduğunu asla ispat edemez, asla söyleyemez.

Biz terörün her çeşidine bugüne kadar nasıl karşı olduysak, bundan sonra da karşı olacağız. Asla biz bunların yanında olmadık, olmayız ve olmayacağız. Çünkü biz öyle bir medeniyetin mensubuyuz ki, bizim dinimiz İslam; İslam kelime itibariyle “sin” yani “barış” kelimesinden türemiştir. Bir barış dini olan İslam'ı kimsenin terörle bir araya getirmeye hakkı yoktur. Buna da müsaade edemeyiz. Bunun da önünü asla açamayız ve bu örgütün İslam adına konuşmaya zaten yetkisi yok, böyle bir hakkı da yok. Bu, İslam'ın adeta şu anda kara lekesidir. Bunlar sebebi ile İslam karalanıyor. Fakat Batı bunu kısmen anladı. Bunların İslam'la asla bağdaştırılamayacağını dünyadaki yetkililer, gerek Obama olsun, gerek İngiltere Başbakanı olsun, onlar da bunu konuşmaya başladılar. Demek ki, anlattıklarımızın herhalde bir tesiri oldu.

Bu konuda Diyanet İşleri Başkanımızın uluslararası camiada yaptığı çalışmalar var. Bunları yaparak İslam dünyasına anlatmamız lazım ve İslam dünyası ortak deklarasyonlarla bir defa bunların konumunu, yerini ortaya çok açık ve net koymak durumundadır. Bizler inşallah bunun çalışmasını da yine beraber, ilgili mercilerle, ilgili bakanlıklarımızla yürüteceğiz ve böylece de inşallah bunların bulunduğu konumu insanlığa anlatmaya gayret edeceğiz.

Ben, tüm değerli kardeşlerime, özellikle bu akşamki bu toplantı vesilesi ile gerek Valiliğimize, gerek Belediye Başkanlığımıza, bizleri bir araya getirmeleri sebebi ile gerçekten çok çok teşekkür ediyorum.

Bütün bu sıkıntıları yaşadığımız dönemde 31 vatandaşımız biliyorsunuz öldürüldü ve bunların içinde iki tane polisimiz var, Emniyet Müdür Yardımcısı ve polisimiz olmak üzere. Yine bir Emniyet Müdürümüz Bingöl'de biliyorsunuz yaralandı, bugün gerçi eşi ile de görüştüm. Durumunun iyi olduğunu söyledi, ama hala yoğun bakımda tabii. Bir diğer polisimize de yine aynı şekilde kendisi ile bizzat görüştüm. O da durumunun iyi olduğunu söyledi. Rabbimden kendilerine şifalar diliyorum. Ölen kardeşlerimize Allah'tan rahmet diliyorum.

Tesellimiz, güvenlik güçlerimizin hemen bu adice, alçakça girişimi bulup onlara gerekli cezayı vermiş olmaları, bizler için bu noktada. Demek ki, anında, böyle bir şey yapmanız halinde, bunun bedelini ödersiniz ve bedelini de ödediler, ama yeterli değil. Bundan sonraki süreçte bu çok daha farklı bir şekilde yürüyecek. Zaten bu noktada bizim ülkemizdeki can, mal güvenliği sorumluluğumuz kesinlikle neyi gerektiriyorsa, bunu yapmak durumundayız, bunu yapacağız.

Ben şunu açık ve net söylüyorum: Bizler asla illegaliteye ülkemizde müsaade edemeyiz. Her şey legal çizgide olacak. İllegaliteye başvuranlar, bunun bedelini er veya geç ödeyecek. Tekrar, bu organizasyon için teşekkür ediyorum.

Tüm Trabzon halkına, 10 Ağustos’ta ortaya koydukları tavır için teşekkür ediyorum ve bugüne kadar hep yanımızda olan Trabzon'a unutmasınlar ki, bizler de her zaman yanlarında olacağız ve olmaya devam edeceğiz.

Hepinize hayırlı akşamlar diliyorum.

Sizleri Allah'a emanet ediyorum.

Konuşmamın hemen başında, dün Bingöl’de haince bir saldırı neticesinde şehit edilen iki polisimize Allah’tan rahmet niyaz ediyorum. Ailelerine, milletimize sabırlar diliyorum. Yaralı emniyet müdürü yardımcımıza, komiserimize, aynı şekilde Rabbimden şifalar diliyorum. Kendileriyle az önce bir telefon görüşmesini gerçekleştirdim. Hamdolsun, gelişmeler iyi. Rabbim şifalarını acilen lütfetsin.

Emniyet birimlerimiz bu hainlerin peşine düştü ve hainleri ölü olarak ele geçirdi. Diğer sorumluların da yakalanması için operasyonlar devam ediyor.

Tekrar şehitlerimize rahmet diliyorum. Milletimizin ve Emniyet Teşkilatımızın başı sağolsun diyorum. Biraz sonra bu konulara daha geniş bir şekilde değineceğim. 

Sevgili Kardeşlerim,

Sevgili Trabzonlular,

Trabzon’a, Trabzon’daki tüm kardeşlerime, tüm vatandaşlarıma, 10 Ağustos’ta Cumhurbaşkanlığı seçimlerinde yüzde 71 gibi çok yüksek bir oy oranıyla şahsıma verdiğiniz destekten dolayı teşekkür ediyorum. Ve bugün aynı zamanda anlamlı bir gün. Niye? Seçimin yapıldığı günden öyle bir tevafuk ki, bugün 61. gün. 10 Ağustos’ta seçimi yaptık, şimdi 61. günde bu toplu açılış ve teşekkür ziyaretimiz gerçekleşiyor. Trabzon, kendisinden bekleneni en güzel şekilde yaptı. Trabzon, kendisine yaraşanı, kendisine yakışanı yaptı. Genel Başkanlık ve Başbakanlık görevini ifa ederken, 12 yıl boyunca 8 seçimde Trabzon bizimle olmuş, bize en güçlü desteği veren illerimizden olmuştu. Tarihimizde ilk kez, halkın oylarıyla,  doğrudan Cumhurbaşkanı seçilirken de, yani 9. seçimde de Trabzon yine yanımızda oldu, yine bize çok güçlü destek verdi. Rabbim, hepinizden razı olsun. Ahde vefanızdan, desteğinizden, itimadınızdan dolayı her birinize tek tek şükranlarımı sunuyorum. 

Başbakanlık görevimizde olduğu gibi, Allah’ın izniyle Cumhurbaşkanlığı görevimizde de Trabzon’a mahcup olmayacak, Trabzon’u hizmetlerle, eserlerle buluşturmaya devam edeceğiz. Başbakanlığımız esnasında, Trabzon’da başlattığımız projelerin tek tek takipçisi olacağız. Yeni projelerin başlaması ve bitirilmesi için, Trabzon’un her türlü ihtiyacının karşılanması için de inşallah gece gündüz çalışacağız.

İşte, bugün de Trabzon’da yapımı tamamlanan projelerin açılışını gerçekleştiriyoruz. Araklı’da Çalışma ve Sosyal Güvenlik Bakanlığı Sosyal Güvenlik Hizmet Binası tamamlandı. Bugün resmi olarak hizmete alıyoruz. Çevre ve Şehircilik Bakanlığımızın içme suyu ve atık su projeleri tamamlandı, bugün hizmete alıyoruz. Trabzon Valiliğimizin Alacahan’da tamamladığı restorasyon projesini, Milli Eğitim Bakanlığımızın tamamladığı 26 derslik ve spor salonunu, Orman ve Su İşleri Bakanlığımızın bitirdiği yolları, yine bugün resmi olarak açıyoruz. Trabzon Büyükşehir Belediyemiz Kent Konağı ve Atatürk Köşkü’nü tamamladı, açılışını yapıyoruz. Karadeniz Teknik Üniversitemize de bir ameliyathane, bir acil yoğun bakım merkezi ve bir çocuk izleme merkezi kuruldu. Yaklaşık toplamda 53 trilyon liralık bu eserlerin Trabzon’muza hayırlı olmasını diliyorum. Hükümetimize, bakanlıklarımıza, Sayın Başbakan ve değerli bakanlarımıza, büyükşehir ve ilçe belediyelerimize, üniversite rektörlüğümüze, ilgili tüm kurum, kuruluş ve şahıslara, bu projeleri tamamlayıp Trabzon’a kazandırdıkları için teşekkür ediyorum. Bu eser ve hizmetlerin, tüm Trabzon’a hayırlı olmasını Allah’tan diliyorum. 

Sevgili Kardeşlerim,

Sevgili Trabzonlular,

Trabzon’a dün akşam geldik. Ve bugün inşallah akşama kadar temaslarda, ziyaretlerde bulunacak, açılışlar yapacağız. Karadeniz Teknik Üniversitemizin yeni Akademik Yılı’na iştirak edeceğim. Akşam saatlerinde Trabzon’daki sivil toplum örgütleriyle bir araya geleceğim. Onlarla da istişare yapacağım. Yarın inşallah Rize’deyiz. Orada da toplu açılışlar yapacağız. Pazar günü de Bayburt ve Gümüşhane’ye geçecek, oradaki vatandaşlarımızla hasret giderecek, orada da tamamlanan projelerin açılışlarını yapacağız. Türkiye’yi büyütmek için, şehirlerimizi imar etmek için, ihya etmek için, inşallah bugüne kadar olduğu gibi, bundan sonra da gece-gündüz demeden koşturmaya devam edeceğiz. 

Sevgili Kardeşlerim,

Sevgili Hemşehrilerim,

Türkiye hamdolsun, ekonomisiyle,  demokrasisiyle, huzurlu iç politikası, aktif ve barışçı dış politikasıyla, çok kararlı bir şekilde hedeflerine doğru ilerliyor. Şurada 2023 yılına 9 yıl kaldı. 19 gün sonra Cumhuriyetimizin kuruluşunun 91. Yıl dönümünü kutlayacak. 9 yıl sonra da inşallah 100. yıldönümünü büyük bir coşkuyla idrak edeceğiz. 2023 için belirlediğimiz hedeflere adım adım ilerliyoruz.

Ekonomide büyüme devam ediyor. 12 yıl önce 230 milyar dolardan aldığımız milli gelir, şu anda 820 milyar dolar. 2023’e kadar çok çalışacak, inşallah bunu 2 trilyon dolara kadar yükselteceğiz.

Kişi başına milli gelir, değerli kardeşlerim, 3500 dolardan 10 bin 500 dolara çıktı. Daha çok çalışacağız. İnşallah 2023’te -sizi anlıyorum, sizi anlıyorum- inşallah 2023’te 25 bin dolara hep birlikte yükselteceğiz. İhracatımız, 12 yıl önce 36 milyar dolardı. Şu anda dün açıklanan rakamlarla, bu yılsonu itibariyle bunun 160 milyar dolara çıkacağı tahmin ediliyor. Şu anda 157 milyar dolardayız. Ama 160 milyar dolara çıkması tahmin ediliyor. İnşallah bu gayretle, bu azimle bunu da gerçekleştireceğiz. İhracatımızı da katlayarak arttıracak, 500 milyar dolar rakamına inşallah 2023’te ulaşmış olacağız. Sadece ekonomide değil, demokratikleşmede,  özgürlüklerde, toplumsal barış, huzur ve kardeşlikte de Türkiye’yi kat kat büyütecek ve bölgesinde öncü, lider, örnek bir Türkiye’yi daha güçlü şekilde inşa edeceğiz. 

Sevgili Kardeşlerim,

Bölgemiz son derece hassas, son derece kritik bir süreçten geçiyor. Yanı başımızda, Irak’ta, Suriye’de, son derece kanlı çatışmalar yaşanıyor. Bütün bu hadiseler karşısında, biz Türkiye’yi güvenli, istikrarlı ve huzurlu bir şekilde inşallah güçlendirmeye çalışıyoruz. Bakın, burada Trabzon’dan ülkeme, tüm milletime, tüm dünyaya, açık açık ifade ediyorum: Türkiye, bölgemizde yaşanan çatışmaların hiç birinde taraf değildir. Türkiye, hiçbir mezhebin, hiçbir etnik kökenin yanında ya da karşısında değildir. Bütün bu krizler başladığı andan itibaren, bizim tarafımız hep barış oldu, diyalog oldu. Bizim tarafımız hep insanların özgürce ve emniyet içinde yaşamaları oldu. Suriye ve Irak’ta Arap, Türkmen, Kürt, Ezidi, Süryani, hiçbir ayrım yapmıyoruz. Şii, Sünni, Nusayri, Müslüman, Hıristiyan, Musevi gibi ayrımlara asla prim vermiyoruz. Çünkü biz, yaratılanı yaratandan ötürü sevdiğimizi hep söyledik ve söylüyoruz. Fakat bizi ne ülkemizin belli bir kısmı ne de dünya ülkeleri hala anlamadı, anlamamakta da ne yazık ki direnenler var.

Bölgedeki tüm terör örgütlerine karşı, son derece ilkeli, son derece sorumlu ve dik bir duruş sergiliyoruz. Çünkü biz ülkemizde 30 yılı aşkın bir süredir, bölücü terör örgütüne karşı, PKK’ya karşı, -evet, çok insanımızı kaybettik- aynı şekilde şimdi de Irak’ta başlayıp Suriye’de palazlanan ve hala Irak’ta ve Suriye’de terör estiren IŞİD’e karşı da aynı tavrımızı sürdürüyoruz. Bunun dışında terör örgütleri, onlar da bizim için bir tehdittir ve onlara karşı da her türlü tedbiri aldık, alıyoruz, alacağız.

Irak ve Suriye’de çatışmalardan kaçan kardeşlerimize de kapılarımızı açtık, imkânlarımızı seferber ettik. 1,5 milyonu aşkın insanı, şu anda ülkemizde biz misafir ediyoruz. Niye? Bu bizim insanlık anlayışımızdır, vicdani anlayışımızdır, İslami anlayışımızdır. Biz bundan dolayı bunları yaptık. Onları terörist eylemlerin, kurşunların, bombaların altında bırakamazdık. Katil, devlet terörü estiren bir Esed rejiminin altında bırakamazdık. Onlar, bu ülkeye Hicret ediyorlarsa, biz onlara Ensar olmaya mecburduk. Ve biz de bunu yaptık. Ve hala yapıyoruz. 

Bugüne kadar 4,5 milyar dolar bizim harcamamız oldu. Şu anda sadece Avrupa’da 130 bin sığınmacı var, Avrupa bundan dert yanıyordu. Ama sadece Türkiye’de, şu anda 1,5 milyon sığınmacı var. Bizim farklılığımız Batıya göre, bu. Bakın, tekrar ediyorum. Suriye ve Irak’taki hiçbir etnik köken arasında, hiçbir mezhep arasında ayrım yapmıyoruz. Aynı şekilde, terör örgütleri arasında, “Bu iyidir, bu kötüdür” gibi bir ayrıma asla ve asla gitmiyoruz. Türkiye’yi doğrudan ilgilendiren bu hadiseler karşısında, uluslararası hukuk içinde, ilkeli, sorumlu, sağduyulu bir tavır sergiliyoruz.

Bölgede akan kanın bir an önce durması, insanların evlerine dönebilmesi, Irak ve Suriye’de herkesi kucaklayan, adil sistemlerin kurulması için, elimizden ne geliyorsa, bunu yaptık, yapıyoruz. Tereddüt etmeden yapıyoruz. İşte, Bayramın 4. günü Gaziantep Islahiye kampındaydım. Oradaki mültecilere hitap ettim. Hepsine, kendi ülkelerine dönmeyi söylediğim zaman, oradaki yükselen alkış, görmeye değerdi. Çünkü kimse kolay kolay gurbette, evindeki huzuru bulamaz. Ve ondan sonra çadırları dolaştım. Orada daha çok Türkmen ve Arap kardeşlerimiz vardı, onları gezdik, ailece onları ziyaret ettik ve dertleştik. Tabii onların hepsi Türkiye’ye dua ediyorlardı, bizlere dua ediyorlardı. “Siz bizi Esed’in zulmünden kurtardınız,” diyorlardı. Şimdi bazı komşu ülkelerin kalkıp da, Esed rejimini korumak için hala elinden geleni yapmaları, akla ziyandır.

Örgüt olarak teröristler olduğu gibi, devlet bazında da devlet terörü estirenler var. İşte bunun örneği de Suriye’dir. Suriye’nin şu andaki yönetimidir, rejimidir. Suriye halkı bizim kardeşimizdir. Bizim Suriye halkıyla bir sorunumuz yok. Ama Suriye yönetimiyle, evet, terör estirdiği için bir sorunumuz var. 250 bine yakın insanı öldüren böyle bir rejime biz nasıl alkış tutabiliriz. Halkı Müslüman olan bazı ülkeler eğer Esed rejimine sahip çıkıyorlarsa, bunun hesabını bu dünyada da, ebedi alemde de veremezler. Ve hala bunlar üzerinden parasal destekten bahsedenler, silah, mühimmattan bahsedenler, bunun hesabını veremezler. 

Değerli Kardeşlerim,

Dürüst olmaya mecburuz. Ve Esed rejiminin kimyasal silahlarla, konvansiyonel silahlarla, insanları katletmesinin hiçbir izahı olamaz. Ve şu anda 1,5 milyon insan bizde, 1,5 milyon insan Lübnan’da, 1 milyon civarında Ürdün’de. Bunun dışında Irak’ta, şurada burada olanlarla yaklaşık 5-6 milyon Suriyeli, kendi evlerinin, yurtlarının dışında yaşıyorlar.

Şimdi bakın Türkiye’nin bölge meseleleri karşısında, ilkeli, dik ve hukuk içindeki duruşu, hem Türkiye içinde hem dünyada bazı çevreleri ciddi şekilde rahatsız ediyor. Büyüyen Türkiye ekonomisi, hem içeride hem dışarıda birilerini ciddi şekilde rahatsız ediyor. Demokratikleşme alanında attığımız adımlar, özellikle de kardeşliğimizi güçlendirecek Çözüm Süreci, içeride ve dışarıda birilerini rahatsız ediyor. Önce “Türkiye teröre destek veriyor” diye algı operasyonu yaptılar. Başarılı olamadılar. Ardından Türkiye ekonomisine karşı algı operasyonu başlattılar; orada da başarılı olamadılar. Kredi derecelendirme kuruluşlarını devreye soktular; onunla başarılı olmaya çalıştılar. Onda da başarılı olamayacaklar. Şu anda da içerideki piyonlarını, içerideki maşalarını kullanarak, sokakları terörize etmek gibi alçakça bir yöntem uygulamaya başladılar. İnanın bunu da başaramayacaklar. Gezi olaylarında başaramadılar. 17-25 Aralık darbe girişiminde başaramadılar. 30 Mart seçimlerinde, 10 Ağustos seçimlerinde başaramadılar. Şimdi de bu kirli oyunlarında başarılı olamayacaklar. 

Bakın Kardeşlerim,

Son birkaç gündür yaşanan şiddet, vandallık ve yağmacılık olaylarında maalesef 31 insanımız hayatını kaybetti. Kamu binalarına, yahu bindikleri belediye otobüslerine, esnafın iş yerlerine, Kızılay’ın kan araçlarına bile alçakça saldırdılar. Türk Bayraklarına bile haince saldırdılar, Atatürk’ün büstünü kırdılar, yıktılar. Ne yazık ki Ana Muhalefet Partisi, bakıyorsunuz bunlara sahip çıkıyor. Aynı şekilde, yine parlamentodan bir parti, ne yazık ki bunlarla beraber hareket ediyor. Eylemlerde bunlarla beraber hareket ediyor. Ve Ana Muhalefet Partisi’yle bu parti, tezkere olayında da beraber hareket ettiler. Orada tezkereye karşı çıkanlar, şimdi Türkiye’nin Kobani’ye asker göndermesini konuşuyorlar. Biz, Kobani’den 200 bin insanı içeri aldık. Onların insani yardım ve bakımlarını üstlendik. 

Değerli Kardeşlerim,

Olay sadece Kobani mi? Olay sadece Kobani’deki Kürt kardeşlerimiz mi? Peki, Suriye’de 200 bin, 250 bin insan öldürülürken sesi çıkmayan Ana Muhalefet Partisi’yle bu muhalefet partisi, şimdi ne oldu da bunların sesi çıkıyor? Ana Muhalefet Partisi’nin başındaki zat, Esed’i korumak için mi bu adımları atıyor? Şimdi çıkmış akıl veriyor, Kobani’ye yönelik tezkere. Sen o aklı kendine sakla. Böyle konuşmak istemezdim bu makamda, ama artık bir cumhurun başı olarak, bunları söylemek konuşmak durumundayız.

Bakın Türkiye, bu şiddete, bu vandallık ve yağmacılığa asla boyun eğmez. Tarih boyunca boyun eğmedi, bugün de eğmez, yarın da eğmeyecek. Bunların canı yanmıyor. 

Kardeşlerim,

O vandallar, o yağmacılar, Türk Bayrağına saldıran o hainler, er ya da geç bulunacak, hepsinden de bunların hesabı sorulacaktır. Türkiye, iç ve dış politikasını teröristlerin, sokak serserilerinin şiddet eylemleriyle belirleyecek bir ülke değildir. Hem sokaktaki o maşalar hem de onların iplerini tutan efendileri bilsinler ki, Türkiye sokak eylemlerinden korkup, istikamet değiştirecek bir ülke de değildir. Gereken neyse, devletimiz onu yapıyor ve yapmaya da devam edecektir. Sokaktaki şiddet durduğunda da bu şımarıklığın hukuk içinde hesabı mutlaka sorulacak.

Ben burada, Trabzon’da, tüm Karadenizli kardeşlerimden, 81 vilayetimizdeki tüm vatandaşlarımdan, bu olaylar karşısında, soğukkanlı, itidalli olmalarını rica ediyorum. Bakın tuzak çok açık. Kobani’yi bahane ederek sokağa çıkıyorlar. Aslında amaçları huzuru bozmak, ülkenin huzurunu kaçırmak, öfkeyi büyütmek, nefreti büyütmek, kardeşliğimizi sabote etmek. Parlamentoda, malum siyasi parti dışındaki partiler de bakıyorsunuz, bir tanesi aynen onunla hareket ediyor, bir diğeri de maalesef biz temkinli duruş sergilediğini zannediyoruz, o da bakıyoruz hala yine iktidarla uğraşıyor. Ya bırak sen iktidarla uğraşmayı. Şimdi birlik, beraberlik zamanı olan böyle bir dönemde bu yapılan teröre karşı el birliği zamanıdır. Güç birliği zamanıdır. Bu tuzağa düşersek kaybeden hep birlikte millet olur. Ama biz bu tuzağa düşmeyeceğiz. Öfkesine yenilen, bu hainler karşısında, sabrını, itidalini muhafaza edemeyen, inanın bunların tuzaklarına düşmüş olur. Bunların ekmeğine yağ sürmüş olur. Bunların arzularını yerine getirmiş olur.

Bunlar istiyorlar ki, Türk ile Kürt birbirinden nefret etsin. Bunlar istiyorlar ki, Türk ile Kürt birbirine öfke beslesin. Bunu tarihin hiçbir döneminde başaramadılar. Bugün de başaramayacaklar. Biz de aziz milletimizle, sağduyumuz ve itidalimiz ile bu kirli tuzağı bozacağız. “Kobani” diyorlar, Allah aşkına Kobani’ye Türkiye’den başka yardım eli uzatan ülke var mı? Kobani’yi Türkiye’den başka dert edinen ülke var mı? Halep’i, Humus’u, İdlib’i, Derağa’yı, Lazkiye’yi, Musul’u, Kerkük’ü, Erbil’i ne kadar kendimize dert edindiysek, Kobani’yi de o kadar kendimize dert edindik. Oradan sadece birkaç gün içinde, 200 bin insan, ülkemize sığındı. Hepsine kapımızı açtık, ekmeğimizi, suyumuzu onlarla paylaştık. “Türkiye, Kobani’ye yardım etmiyor” diyerek, hem içeride hem dışarıda Türkiye’yi hedef yapmak en başta nankörlüktür. Hem Meclis’te tezkere oylanırken karşı çıkacaksın hem de Türkiye Kobani’ye yardım etmiyor diye şımarıkça şiddet çağrısı yapıyorlar. Kimler yapıyor bunu? Bakıyorsunuz işte o, maalesef partinin milletvekilleri ve kalkıp şu anda iktidar partisine de onu yürüyerek, molotoflar atarak, bu molotof kokteylleriyle, bunu atmak suretiyle bombalamak. Maskeler, nedir o maskeler? Demek ki sen teröristsin. Eğer terörist değilsen, o maskeyi çıkar yüzünden.

Tabii bunlara yönelik, ayın 14’ünden sonra bütün tedbirler alınacaktır. Ve azami ölçüde yasalarda gerekli değişiklikler yapılacaktır. Bu kervan, barış kervanıdır. Barış kervanını tehdit eden hangi unsurlar varsa, bunlara karşı hukuki zemin çok daha güçlü hale getirilecektir. Kusura bakmasınlar, bu tür alçakça hareketlere prim vermeyiz. 

Kardeşlerim,

Çözüm Süreci’nde defalarca ifade ettik: Çözüm Süreci, şımarıklığa göz yummak değildir. Çözüm Süreci, gayri meşruluğa, illegaliteye müsamaha göstermek değildir. Çözüm Süreci, boyun eğmek değildir, tehditlerden korkup geri çekilmek değildir. Eğer birileri, Çözüm Süreci’ni böyle şımarıklık olarak anlıyorlarsa, büyük bir yanılgının içindeler. Biz, samimi olarak akan kanın durmasını, gözyaşlarının dinmesini, barışın ve huzurun tesis edilmesini istedik. Fakat bir taraftan Cumhurbaşkanlığı seçimlerinde çıkacaksın barıştan bahsedeceksin, sevgiden bahsedeceksin, saygıdan bahsedeceksin, ondan sonra da sıkılmadan, utanmadan milleti sokağa davet edeceksin. Ondan sonra kalkıp bir de “Ben bunu şiddete karışmak suretiyle demedim.”  E ne diye dedin? İşte sokağa davet ettiklerini, ellerinde taşlarla, sopalarla, molotoflarla ve silahlarla evet polisimizin, askerimizin, tüm güçlerimizin üzerine saldıkları gibi, kamu binalarını yaktılar, yıktılar. Aynı şekilde kamu araçlarını yaktılar, yıktılar. Aynı şekilde vatandaşlarımızın araçlarını yaktılar, yıktılar. Okulları yaktılar, yıktılar. Hastaneleri yaktılar, yıktılar. Bu kadar şeyler açıkça ortada.

Biz sorunların sokakta değil, dağda değil, silahla değil, konuşarak ve siyaset zemininde çözümünü istedik. Siyaseti değil, şiddeti ve terörü tercih edenler, Çözüm Süreci’ne hiçbir katkı sağlayamazlar. Silahlı efendilerinden korkup iradelerini ayaklar altına alanlar, gençlerin çocukların arkasına saklanıp, korkakça siyaset yapıyormuş gibi yapanlar Çözüm Süreci’ne katkı sağlayamazlar.

Bakın, bu meseleye, Çözüm Süreci’ne, kardeşlik sürecine elimi, bedenimi, canımı koydum. Her ne pahasına olursa olsun, 77 milyonun kardeşliğini tesis etmek için, barış ve huzur için, son nefesime kadar da mücadele etmeye devam edeceğim. Çünkü biliyorum ki bu millet, bizimledir. Milletimin çizdiği istikamette, hem Türkiye’yi hem kardeşliği büyütmek için mücadelemiz asla kesintiye uğramayacaktır. Bizimle yol yürümek isteyenlerle, bu çözümü ortak akılla inşa etmek isteyenlerle biz yol yürürüz. Ama korkarak, ürkerek, silahlı efendilerine boyun eğerek, her gün farklı bir kılığa girenlerle çözüme ulaşılamayacağını da çok iyi biliriz.

Sizlerden tekrar rica ediyorum. Aziz milletimizden tekrar rica ediyorum. Öfkesine mağlup olan bu alçakların tuzağına düşer. Kardeşine karşı nefret hissine kapılan bu hainlerin tuzağına düşer. Büyük bir ülkenin büyük bir milleti olarak, bu şiddete bu vandallığa, bu ahlaksızlığa karşı, dimdik fakat itidalli durmayı, hep birlikte sürdüreceğiz. 

Kardeşlerim,

Şu anda Güneydoğu’da veya farklı yerlerde ölenler, öldürenler, kim diye baktığınız zaman, orada Kürt vatandaşlarımı göreceksiniz. Araçları yakılanlar kim, Kürt vatandaşlarım. Ve adeta nokta nokta her şeyi tespit etmişler, mağazaları yakıp yıkıyorlar. O mağazalar, onların dünya görüşünü paylaşmadığı için sadece yakmakla kalmıyorlar, bir de yağmalıyorlar. Daha bunun özgürlükle, bunun barış ortamıyla ne alakası var. Sağolsun polisimiz, askerimiz, istihbarat birimlerimiz fedakârca çalışıyorlar. Hem bu olayları durduracak hem de tekrar ediyorum, bunun hesabını sorumlularından soracağız.

Özellikle gençlerimizin kışkırtmalara, tahriklere karşı, son derece dikkatli ve hassas olmalarını rica ediyorum. Onların istedikleri, gençlerimizin sokağa dökülmesi. Onların diledikleri, öfkenin, nefretin büyümesi. Onlara istediklerini asla vermeyeceğiz. 

Sevgili Trabzonlular,

Sevgili Kardeşlerim,

Allah’ın izniyle hep birlikte çok çalışacak, kardeşlik hukukumuzu ve bu hukukun içinde, ekonomiyi, demokrasiyi, özgürlükleri daha da büyüteceğiz. Enerjisini boşa harcayan, gereksiz tartışmalara harcayan bir ülke değil, enerjisini birliğe, kardeşliğe, kalkınma ve ilerlemeye sarf eden bir ülke olacağız.

Bu duygularla, sözlerime son verirken, her zaman söylediğimi yine söylüyorum. “Tek millet” diyorum, “tek bayrak” diyorum, “tek vatan” diyorum, “tek devlet” diyorum. Bizim bu Rabia işaretimizi kaybetmeyeceğiz. Tek millet, tek bayrak, tek vatan, tek devlet. 

Kardeşlerim,

Bir kez daha, bugün açılışını yaptığımız eser ve hizmetlerin, Trabzonumuza, Trabzonlu tüm kardeşlerimize hayırlı olmasını diliyorum. Başbakanımıza, bakanlarımıza, bu hayırlı hizmetleri tamamladıkları için teşekkür ediyorum. Trabzon’a, 10 Ağustos’ta şahsıma verdikleri güçlü destekten dolayı, tekrar tekrar teşekkürlerimi sunuyorum.

Hiç durmayacağız. Hiç duraklamayacağız. Bugüne kadar olduğu gibi, bundan sonra da Trabzon için, Türkiye için eser ve hizmet üretmeye devam edeceğiz. Trabzon bizimle olduğu müddetçe, Trabzon’un hayır duası bizimle olduğu müddetçe, bize durmak, duraklamak yok.

Allah yar ve yardımcımız olsun. Yolumuz, bahtımız açık olsun diyorum. Hepinize saygılar, sevgiler sunuyorum.

Sizi Allah’a emanet ediyorum.

Sizleri en kalbi muhabbetlerimle selamlıyor, 2014-2015 Akademik Yılı’nın Karadeniz Teknik Üniversitesi’nin tüm öğrencileri, tüm akademik ve idari personel için hayırlara vesile olmasını Allah’tan niyaz ediyorum.

Akademik Yıl’ın açılışında, Üniversitemizin tüm mensuplarına üstün başarılar diliyorum. Polislerimizle ilgili taziye, halkın direkt seçtiği 12. Cumhurbaşkanı olarak ilk üniversite ziyareti ve az önce Değerli Rektörümüzün de ifade ettiği gibi, dün Bingöl’de yaşanan olayda, 2 polisimizin orada şehit edilmesi, tabii bugün gerçekten gerek toplu açılış töreninde, gerek burada, gerek akşam STK’larla yapacağımız toplantıda, böyle bir girişi gerektirdi. Kendilerine Allah’tan rahmet diliyorum. Yaralı Emniyet Müdürümüze ve komiserimize şifalar diliyorum. Yine yaralanan çok sayıda vatandaşımıza şifalar diliyorum. Biraz sonra kısmen oraya da değinmek durumundayım, değineceğim.

Tabii benim doğrudan halkın oylarıyla seçildiğim bu 10 Ağustos Cumhurbaşkanlığı seçimlerinde, ilk ziyaretim tabii buraya, Karadeniz Teknik Üniversitesi’ne oluyor. Bir başka anlamlı yanı da, aynı zamanda 61. güne rastlıyor, bir de böyle bir tuhaflık var. Böyle anlamlı kılan bir tablo içerisinde bugün Trabzon’dayız. Ve gerek tüm akademisyenlerimiz için, tüm öğrencilerimiz için, Karadeniz Teknik Üniversitesi’nin tarihi ile bugünü ve yarını inşallah çok daha farklı olacaktır.

2010 yılında Başbakanken, Karadeniz Teknik Üniversitesi’nde tamamlanan yeni birimlerin açılışını gerçekleştirmiş, aynı zamanda Karadeniz Teknik Üniversitesi’nin şahsıma tevdi ettiği fahri doktora unvanını da teslim almıştım.

Esasen o gün aldığım fahri doktora unvanıyla da kendimi Karadeniz Teknik Üniversitesi’nin bir mensubu addediyor, bununla da iftihar ediyorum. Tabii, o günün rektörü İbrahim Hocamız da burada, kendisine de ayrıca teşekkür ediyorum.

1955 yılında, İstanbul ve Ankara dışındaki ilk üniversite olarak kurulan Karadeniz Teknik Üniversitesi, çok hızlı şekilde büyüdü, gelişti. Tabii, bölgemizin coğrafi durumunu da şöyle göz önüne aldığımız takdirde, buralarda hakikaten yapılanma kolay bir iş değil, çok zor. Ama buna rağmen dağlar delinerek yine de çok şeyler yapılabiliyor. Ve bu şekilde Karadeniz Teknik Üniversitesi büyüdü; bugün artık uluslararası bir üniversite haline dönüştü. Burası çok uzun yıllar Karadeniz Bölgesi’nin tek üniversitesi oldu.

Eğitim için her türlü fedakârlığı göze alan Karadeniz ve diğer altı bölgemizin yoğun ilgisine mazhar oldu. Artvin, Rize, Ordu, Giresun, Gümüşhane ve diğer çevre illerde açtığımız yeni üniversiteler, aslında Karadeniz Teknik Üniversitesi, bu yeni üniversiteler için adeta bir maden oldu ve ciddi bir yük aldı. Önemli ölçüde bu yükü alan Karadeniz Teknik Üniversitesi, hakikaten bu gücünü oralara sürekli devşirdi. Fakat bu arada Karadeniz Teknik Üniversitesi önemini yine de yitirmedi, kaybetmedi.

Esasen 2006 ve 2009 yılları arasında faaliyete geçen Artvin, Rize, Ordu, Giresun ve Gümüşhane’deki üniversitelerimiz, bu arada alt yapısı ve insan kaynağıyla tabii ki, kendileriyle görüştüğümüzde de hiçbir zaman Karadeniz Teknik Üniversitesi’ni doğrusu unutmuyorlar, bunu da takdirle anıyorlar.

Bütün bunlara rağmen 2002 yılında 5 fakülte, 3 enstitü, 1 yüksekokul ve 5 meslek yüksekokulunda 37 bin öğrencimize hizmet veren üniversitemiz, bugün 17 fakülte, 4 yüksekokul, 13 meslek yüksekokulu ve 7 enstitü, 1 konservatuarda, 58 bin öğrencimize hizmet veriyor.

İnşallah, devam eden yatırımlarla, yeni yatırımlarla, diğer tüm üniversitelerimiz gibi, Karadeniz Teknik Üniversitesi de büyümeye, bölgesinde, Türkiye’de ve dünyada iddia sahibi bir üniversite olmaya devam edecektir. Ben buna inanıyorum.

Akademik personel yetiştirmek için, son dönemde gerçekleştirilen insana yatırım, inanıyorum ki, buranın çehresini daha hızlı değiştirecek.

Gerçekleştirdiğimiz son İngiltere ve ABD ziyaretlerinde fırsat buldukça, oralardaki vatandaşlarımızla, özellikle de gençlerimizle bir araya geldim. Hepsine, eğitimlerini tamamladıktan sonra ülkelerine dönme, üniversitelerimizde görevler üstlenme tavsiyesinde bulundum. Gerek burada yetişen akademisyenlerimiz, gerek yurt dışında yetişen akademisyenlerimiz, Türkiye’de üniversite kavramını köklü şekilde değiştiriyorlar ve ben bunu değiştireceklerine de doğrusu inanıyorum.

Esasında üniversitelerimiz, son yıllarda artık nihayet kendi asli vazifelerini yapmaya, asli vazifeleriyle gündeme gelmeye başladılar. Şöyle 12 yıl öncesine baktığınızda, üniversitelerin tamamen alanları dışındaki haberlerle gündeme geldiklerini görürsünüz.

Üniversiteler, çatışma haberleriyle gündeme geliyorlardı, yasaklarla, kısıtlamalarla, ikna odalarıyla gündeme geliyorlardı. Özgürlüğün alabildiğine yaygın ve güvenli olması gereken üniversiteler, özgürlüğü kısıtlayan kurumlar olarak gündemi meşgul ediyorlardı.

Statik, yani durağan olmayı reddetmesi gereken, soru sorması, sorgulaması gereken, özgür düşünceyi savunması gereken üniversiteler, ideolojik saplantıların adeta merkezi gibi sunuluyordu. Bilimsel faaliyetler, bilimsel başarılar, eğitim faaliyetleri, araştırma-geliştirme faaliyetleri, üniversite-şehir, üniversite-sanayi işbirlikleri ne yazık ki geri planda kalıyordu.

Allah’a hamdolsun, üniversiteleri 76 üniversiteden aldık, 175 üniversiteye çıkardık. Bunu eleştirenler de oldu, haklı yanları yok değil, doğrudur. Ama biz istiyorduk ki, artık şu göç dalgalarını durduralım. Yani bugün Hakkâri’deki bir genç, üniversite okumak için illa da Ankara’ya veya komşu bir ile veya İstanbul’a gitmek durumunda kalmasın. Ha fevkalade haller de olabilir, yani yüksek puan tutturur, İstanbul, Ankara buralara da gidebilir. Ama öyle gençler de olabilir ki, “Ha bizim Hakkâri’deki üniversitemizde şu şu şu branşlar var, biz burada da üniversitemizi okuyabiliriz” der ve orada kalır. Aynı şekilde diğer illerde de bu durum olabilir. Bizim görevimiz nedir? Eğitim kurumlarını onların ayağına getirmektir, öğrenciyi alıp farklı illere çekmek değil. Göçün önemli nedenlerinden bir tanesi de budur. Ve biz bu adımı attık.

Tabii, bu arada ciddi bir açığımız var. Nedir? Akademisyen açığımız. Şimdi bunu da yapması gerekenler, siz değerli hocalarımızsınız, üniversitelerimiz. Buralardan akademisyenlerimizi yetiştireceğiz, profesörlerimiz, doçentlerimiz, yardımcı doçentlerimiz, doktorlarımız, bunlar yetişmek suretiyle, artık buralardaki sıkıntıları da büyük ölçüde inşallah aşacağız. Tabii bu farklı branşlara girmek istemiyorum, bütün branşlarda sıkıntılarımız var. Ama kutlu doğum sıkıntılı olur.

Ben inanıyorum ki, bu kutlu doğum da sıkıntılı bir şekilde gerçekleşiyor ve gerçekleşecek. Üniversitelerin kendi asli vazifelerine, eğitim ve bilim alanına dönebilmesi için, artık en başta başarılarla gündeme gelebilmesi için, yoğun gayret sarf ettik, ediyoruz, edeceğiz.

Hiç kuşkusuz daha kat etmemiz gereken uzun bir mesafe var. Eğitim, nasıl hayat boyu devam eden uzun soluklu bir süreçse, iyileşme, gelişme, değişim ve tekâmülde, hiç kuşkusuz uzun soluklu bir süreçtir. İşte geçenlerde Başbakanımız, biliyorsunuz özlük haklarıyla ilgili bir müjde verdi. Ve özlük hakları noktasında da atılacak bu yeni adımlarla inşallah akademisyenlerimizin bu noktadaki refah düzeyi, daha da üst düzeylere doğru böylece yükselmiş olacaktır.

Türkiye’de son dönemde eğitime yapılan yatırımların işte bu uzun soluklu süreçte mutlaka meyvelerini vereceğine ben inanıyorum.

Değerli Arkadaşlar,

Saygıdeğer Hocalarım,

Aslında Türkiye’de sadece üniversiteler değil, yakın tarihe baktığınızda birçok kurumun asli vazifelerinin dışında faaliyet gösterdiğini, enerjisini ne yazık ki asli vazifelerinin dışında sarf ettiğini ya da sarf etmek zorunda kaldığını görürsünüz. Örneğin siyaset kurumu, çok uzun yıllar enerjisini Türkiye’nin ilerlemesine, kalkınmasına huzur ve istikrarın pekişmesine değil, kendi ayakları üzerinde durabilmeye maalesef teksif etmiştir. Bürokrasi, kendisine hizmeti, kendi varlığını güvence altına almayı, çok uzun yıllar millete hizmet etmenin önüne koymuş, enerjisini milletten ziyade, kendisi için sarf etmeyi tercih etmiştir. Adalet kurumları, milletle kucaklaşmak yerine, hızlı ve tatmin edici adalet dağıtmak yerine, enerjisini siyaseti kısıtlamaya harcamıştır. Güvenlik birimleri, aynı şekilde, milletin çıkarlarını öncelikle korumak, demokrasiye ve siyasete güvenli alan açmak yerine, statükoyu korumayı öne çıkarmış, enerjisini buna sarf etmiştir.

Genel olarak baktığınızda, devlet enerjisini şöyle milletle kucaklaşmak, milletiyle el ele verip ileri hamle yapmak yerine, milletiyle arasına mesafeler açmak için seferber etmiştir. 2000’li yılların başına kadar, Türkiye’nin son derece gereksiz, sanal, üstelik ülkede ağır tahribata yol açan kimi yapay sorunlarla sürekli enerji kaybettiğini görüyoruz. 1945 sonrası Avrupa ülkelerine bakın, ABD’ye, Japonya’ya bakın, 2. Dünya Savaşı’na katılmış ve ağır zayiatlar vermiş bu ülkelere bakın. Bu ülkeler, enerjilerini kalkınma için, ilerleme, demokrasi, adalet, insan hakları için çok yoğun şekilde seferber ederken, Türkiye 10 yılda bir darbelerle, kısır siyasi tartışmalarla, anlamsız yasaklarla, kısıtlamalarla, kimi zaman iç çatışmalarla, kimi zaman terörle mücadeleyle, maalesef kendi içine kapanmıştır.  Ve düşünebiliyor musunuz, çok partili siyasi dönemde 16 ayda bir hükümet değişen bir ülke. Bu ülkede istikrar olabilir mi, bu ülkede kalkınma olabilir mi? İstikrarın işte yakalandığı dönem, 2002 sonrası, şu ana kadar gelen dönemdir. Bu da Türkiye’yi zaten sıçratmıştır ve hiçbir askeri darbe, Türkiye’ye kazanç sağlamamıştır. Tam tersine, Türkiye’ye çok ağır bedeller ödetmiştir. Hiçbir yasak, hiçbir kısıtlama Türkiye’yi ileriye taşımamıştır. Siyasetin faaliyet alanının daraltılması, demokrasiye hiçbir fayda getirmemiş, tam tersine demokrasiyi kırılgan hale getirmiştir, ürkek bir hale getirmiştir. Sorumlu bir muhalefet sergilenmediği için, hizmeti öne çıkaran bir iktidar anlayışı yerleşmediği için koalisyon ve sık tekrarlanan seçimler nedeniyle istikrar tesis edilemediği için, Türkiye uzun yıllar önünü göremeyen bir ülke konumunda kalmıştır.

